Αριθμός 938/2021
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Z' ΠΟΙΝΙΚΟ ΤΜΗΜΑ - (ΣΕ ΣΥΜΒΟΥΛΙΟ)
Συγκροτήθηκε από τους Δικαστές: Μιλτιάδη Χατζηγεωργίου, Αντιπρόεδρο του Αρείου Πάγου, Βασιλική Ηλιοπούλου, Κωνσταντίνα Μαυρικοπούλου, Μαρία Κουβίδου και Ελευθέριο Σισμανίδη - Εισηγητή, Αρεοπαγίτες.
Με την παρουσία και της Αντεισαγγελέως του Αρείου Πάγου Βιργινίας Σακελλαροπούλου, (γιατί κωλύεται ο Εισαγγελέας) και της Γραμματέως Ευθυμίας Καλογεροπούλου.
Συνήλθε σε Συμβούλιο στο Κατάστημά του στις 13 Οκτωβρίου 2021, προκειμένου να αποφανθεί για την αίτηση του Εισαγγελέα Εφετών Αθηνών, περί κανονισμού αρμοδιότητας δικαστηρίου, με εγκαλούντα τον Ν. Π., Αντεισαγγελέα Εφετών. και ήδη Αντεισαγγελέα Εφετών ..
Η αίτηση αυτή με ημερομηνία 19 Ιουλίου 2021 και με αριθμό πρωτοκόλλου ./2021, που απευθύνεται στον Εισαγγελέα του Αρείου Πάγου, καταχωρίστηκε στο οικείο πινάκιο με τον αριθμό 772/2021.
Έπειτα η Αντεισαγγελέας του Αρείου Πάγου Βιργινία Σακελλαροπούλου, εισήγαγε για κρίση στο Συμβούλιο τη σχετική δικογραφία με την πρόταση του Αντεισαγγελέα του Αρείου Πάγου με αριθμ. πρωτ. ./28.07.2021 στην οποία αναφέρονται τα ακόλουθα:
"Εισάγω ενώπιον του Δικαστηρίου Σας (ως Συμβούλιο) την υπ' αριθμ. πρωτ. .../19- 07-2021 αίτηση κανονισμού αρμοδιότητας κατά παραπομπή, του Εισαγγελέα Εφετών Αθηνών και εκθέτω τα ακόλουθα:
Κατά το άρθρο 135 περ. ε' ΚΠΔ, όταν ο εγκαλών ή ζημιωθείς ή ο κατηγορούμενος είναι δικαστικός λειτουργός από τον βαθμό του παρέδρου σε πρωτοδικείο ή εισαγγελία και άνω, υπηρετεί δε στο αρμόδιο κατά τόπο, σύμφωνα με τα άρθρα 122-125 δικαστήριο, διατάσσεται η παραπομπή της υποθέσεως σε άλλο ισόβαθμο και ομοειδές δικαστήριο. Περαιτέρω σύμφωνα με το άρθρο 136 παρ. 1 ιδίου κώδικα, την αίτηση μπορεί να υποβάλλει ο Εισαγγελέας, ο κατηγορούμενος ή ο παριστάμενος προς υποστήριξη της κατηγορίας, ενώ αποφασίζει το Συμβούλιο Εφετών εάν ζητείται η παραπομπή από το Μονομελές ή Τριμελές Πλημμελειοδικείο ή Δικαστήριο Ανηλίκων, σε άλλο όμοιο και ο Άρειος Πάγος που συνέρχεται σε Συμβούλιο, σε κάθε άλλη περίπτωση.
Δικαιολογητικός λόγος της παραπομπής είναι η εξασφάλιση της απόλυτης ανεξαρτησίας της δικαστικής κρίσεως και ο αποκλεισμός και της ελαχίστης υπονοίας για μεροληψία υπέρ του υπηρετούντος στο ίδιο δικαστήριο δικαστικού λειτουργού, συνεπώς κανονισμός αρμοδιότητας επέρχεται και στο στάδιο εγέρσεως της ποινικής διώξεως ή μη.
Με την υπ' αριθμ. 227/2021 απόφαση του Δικαστηρίου Σας (ως Συμβούλιο), η κατ' άρθρο 52 ΚΠΔ προσφυγή του Ν. Π., τότε Αντεισαγγελέα Εφετών ., παραπέμφθηκε στην Εισαγγελία Εφετών ... , ήδη όμως ο προσφεύγων μετετέθη στην εν λόγω Εισαγγελία, όπου υπηρετεί απεσπασμένος στο τμήμα Οικονομικού Εγκλήματος (βλ. την από 15-07-2021 υπηρεσιακή βεβαίωση), εξ ου και η νέα αίτηση κανονισμού αρμοδιότητος.
Εδώ ας σημειωθεί ότι το άρθρο 136 παρ. 3 ΚΠΔ ρυθμίζει την περίπτωση που υποβάλλεται νέα αίτηση για παραπομπή μετά από απόρριψη προηγούμενης αιτήσεως, ωστόσο γίνεται δεκτό ότι νέα αίτηση μπορεί να υποβληθεί και έπειτα από την παραδοχή τοιαύτης αιτήσεως, εφ' όσον στο καταστάν αρμόδιο Δικαστήριο, ανακύψουν νέοι λόγοι παραπομπής (Λ. Μαργαρίτη: Νέος Κώδικας Ποινικής Δικονομίας τ. 1ος σελ. 774).
Εν όψει τούτων υπάρχει νόμιμη περίπτωση κανονισμού αρμοδιότητας.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Προτείνω να διατάξει το Δικαστήριο Σας (ως Συμβούλιο), την παραπομπή της υποθέσεως, περί ης υπεβλήθη η υπ' αριθμ. .../19-07-2021 αίτηση του Εισαγγελέα Εφετών Αθηνών και αφορά στην υπ' αριθμ. ./2020 προσφυγή του Ν. Π., Αντεισαγγελέα Εφετών ., κατά της υπ' αριθμ ./2020 διατάξεως του Εισαγγελέα Πρωτοδικών., από τις κατά παραπομπή γενόμενες αρμόδιες εισαγγελικές και δικαστικές αρχές Αθηνών, στις αντίστοιχες αρχές του Εφετείου Ευβοίας (υπό την έννοια του Εισαγγελέα Εφετών Ευβοίας) και του Πρωτοδικείου Χαλκίδος."
Ο Αντεισαγγελέας του Αρείου Πάγου Ιωάννη Προβατάρη
Αφού άκουσε τον Αντεισαγγελέα, που αναφέρθηκε στην παραπάνω εισαγγελική πρόταση.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Ι. Εισάγεται ενώπιον του Δικαστηρίου του Αρείου Πάγου, που δικάζει σε Συμβούλιο, σύμφωνα με τα άρθρα 135 περ. ε' και 136 παρ. 1 στοιχ. β' του Κ.Ποιν.Δ., που κυρώθηκε με το Ν. 4620/2019 (Φ.Ε.Κ. 96/11-6-2019, τεύχος πρώτο) και ισχύει από 1-7-2019, η από 19-7-2021 υπ' αρ. πρωτ. .../2021 αίτηση της Αντεισαγγελέα Εφετών Αθηνών, για επανακαθορισμό αρμοδιότητας κατά παραπομπή, με την οποία ζητείται η παραπομπή της υποθέσεως που αφορά την από 15-7-2020 υπ' αρ. ./2020 προσφυγή του Ν. Π., Αντεισαγγελέα Εφετών . [ο οποίος έχει ήδη μετατεθεί στην Εισαγγελία Εφετών .], κατά της υπ' αρ. ./22-6-2020 διάταξης της Αντεισαγγελέα Πρωτοδικών ., με την οποία απορρίφθηκε η από 22-9-2017 έγκλησή του, στρεφόμενη κατά της Έ. Λ. του Π., κατοίκου ..., καθώς και κατά παντός άλλου υπευθύνου, για το αδίκημα της συκοφαντικής δυσφημήσεως, κατ' εξακολούθηση (άρθρα 1, 14, 26 εδ. α', 27 παρ. 1, 98, 363 του Π.Κ.), που φέρεται ότι τελέστηκε στον ., το χρονικό διάστημα από 12 έως 22-7-2017, από τον Εισαγγελέα Εφετών ., στον οποίο παραπέμφθηκε με την υπ' αρ. 227/2021 απόφαση του Αρείου Πάγου, σε άλλον ισόβαθμο και αν ήθελε συντρέξει περαιτέρω νόμιμη περίπτωση στις αντίστοιχες Εισαγγελικές και Δικαστικές αρχές άλλου ισόβαθμου και ομοειδούς δικαστηρίου, καθόσον ο ως άνω εγκαλών, Ν. Π., Αντεισαγγελέας Εφετών ., έχει ήδη μετατεθεί στην Εισαγγελία Εφετών ..
ΙΙ. Κατά το άρθρο 135 στοιχ. ε' του Κ.Ποιν.Δ., που κυρώθηκε με το Ν. 4620/2019 (Φ.Ε.Κ. 96/11-6-2019, τεύχος πρώτο) και ισχύει από 1-7-2019, όταν ο εγκαλών ή ο ζημιωμένος ή ο κατηγορούμενος είναι δικαστικός λειτουργός από το βαθμό του παρέδρου σε πρωτοδικείο ή εισαγγελία και άνω και υπηρετεί στο αρμόδιο σύμφωνα με τα άρθρα 122 - 125 δικαστήριο, διατάσσεται η παραπομπή της υπόθεσης από το αρμόδιο δικαστήριο σε άλλο ισόβαθμο και ομοειδές. Ο δικαιολογητικός λόγος της διάταξης αυτής είναι η διασφάλιση της απόλυτης ανεξαρτησίας της κρίσης του δικαστικού λειτουργού και ο αποκλεισμός κάθε υπόνοιας για μεροληψία, οφειλόμενης στο γεγονός ότι ο παθών ή ο ζημιωμένος ή ο κατηγορούμενος δικαστικός λειτουργός υπηρετεί στο ίδιο (αρμόδιο) δικαστήριο, που θα κρίνει την υπόθεση. Περαιτέρω, όπως προκύπτει από τη διάταξη του άρθρου 136 παρ. 1 περ. β' του ίδιου παραπάνω Κ.Ποιν.Δ., αρμόδιο να αποφασίσει την παραπομπή είναι το Δικαστήριο του Αρείου Πάγου, που συνέρχεται σε Συμβούλιο, όταν δεν υπάρχει αρμοδιότητα του Συμβουλίου Εφετών. Από την ερμηνευτική προσέγγιση της έννοιας και του διωκόμενου σκοπού των ως άνω διατάξεων των άρθρων 135 και 136 του Κ.Ποιν.Δ., σε συνδυασμό με εκείνες των άρθρων 122 - 125 του ιδίου παραπάνω Κ.Ποιν.Δ., προκύπτει ότι ο κανονισμός της αρμοδιότητας κατά παραπομπή δεν περιορίζεται μόνο στην εκδίκαση της υπόθεσης αλλά εκτείνεται και στην προδικασία και καταλαμβάνει, τόσο την κίνηση της ποινικής δίωξης, όσο και την προκαταρκτική εξέταση, συνεπώς δε και στην περίπτωση παραπομπής από τον Εισαγγελέα Εφετών, που είναι αρμόδιος να αποφανθεί επί προσφυγής κατά διάταξης Εισαγγελέα Πρωτοδικών, εγκρίνοντας ή όχι την απόρριψη εγκλήσεως ή την αρχειοθέτηση, κατ' άρθρο 43 του Κ.Ποιν.Δ., ποινικής προκαταρκτικής δικογραφίας που σχηματίστηκε ύστερα από έγκληση δικαστικού ή εισαγγελικού λειτουργού, σε άλλον ισόβαθμο Εισαγγελέα (Α.Π. 1729/2018), καθόσον και στις περιπτώσεις αυτές συντρέχει ο ίδιος, κατά τα άνω, δικαιολογητικός λόγος, ο οποίος αποτελεί έκφανση της δίκαιης δίκης, που είναι η ουσιαστική και αδιάβλητη, με διαδικαστικές (δικονομικές) εγγυήσεις, διεξαγωγή της δίκης εντός ευλόγου χρόνου, ώστε να είναι δυνατή η αντικειμενική αναζήτηση της αλήθειας και η έγκαιρη και αποτελεσματική προστασία του διαδίκου. Περαιτέρω, επί μηνύσεως ή εγκλήσεως μέλους του Εφετείου ή Εισαγγελέα Εφετών ή Αντεισαγγελέα Εφετών, δεν συντρέχει περίπτωση παραπομπής, διότι η δίωξη και η ανάκριση γίνεται από τον Εισαγγελέα και τις ανακριτικές αρχές του Πλημμελειοδικείου, ακόμη και όταν τούτο υπάγεται στο ίδιο Εφετείο, περίπτωση δε παραπομπής προκύπτει μόνον επί προσφυγής ενώπιον του Εισαγγελέα Εφετών ή εφέσεως κατά του βουλεύματος του Συμβουλίου Πλημμελειοδικών, ή για την εκδίκαση της υποθέσεως, αν τελικά παραπεμφθούν στο Τριμελές Εφετείο οι μηνυόμενοι ή εγκαλούμενοι από τους ως άνω δικαστικούς λειτουργούς.
ΙΙΙ. Στην προκείμενη περίπτωση από τα έγγραφα που υπάρχουν στον φάκελο της δικογραφίας, προκύπτει ότι ο Ν. Π., ο οποίος υπηρετούσε με τον βαθμό του Αντεισαγγελέα Εφετών στην Εισαγγελία Εφετών ..., ήδη δε, όπως προκύπτει από την από 15-7-2021 υπηρεσιακή βεβαίωση της Εισαγγελίας Εφετών Αθηνών, έχει μετατεθεί στην Εισαγγελία Εφετών ... , με την από 22-9-2017 υπό στοιχεία ΑΒΜ ... έγκλησή του απευθυνόμενη στον Εισαγγελέα Πρωτοδικών Πειραιώς, στρεφόμενη κατά της Έ. Λ. του Π., κατοίκου ..., κατήγγειλε την τελευταία, καθώς και κάθε άλλον υπεύθυνο, για το αδίκημα της συκοφαντικής δυσφημήσεως σε βάρος του, κατ' εξακολούθηση (άρθρα 1, 14, 26 εδ. α', 27 παρ. 1, 98, 363 του Π.Κ.), που φέρεται ότι τελέστηκε στον ..., το χρονικό διάστημα από 12 έως 22-7-2017. Μετά τη διενέργεια προκαταρκτικής εξετάσεως για την παραπάνω υπόθεση η Αντεισαγγελέας Πρωτοδικών Πειραιώς, κατ' εφαρμογή της διατάξεως του άρθρου 51 παρ. 2 του Κ.Ποιν.Δ., απέρριψε, με την υπ' αρ. .../22-6-2020 διάταξή της, την ως άνω από 22-9-2017 υπό στοιχεία ΑΒΜ ... έγκληση του Ν. Π., Αντεισαγγελέα Εφετών ... και ήδη ., ο τελευταίος δε άσκησε την από 15-7-2-2020 υπ' αρ. ./2020 προσφυγή κατά της παραπάνω διάταξης, αρμόδιος για να αποφανθεί επί της οποίας, κατ' άρθρο 52 του Κ.Ποιν.Δ., είναι ο Εισαγγελέας Εφετών .. Η παραπάνω υπόθεση, ύστερα από την υπ' αρ. πρωτ. .../30-10-2020 αίτηση του Εισαγγελέα Εφετών ., για καθορισμό αρμοδιότητας κατά παραπομπή, παραπέμφθηκε με την υπ' αρ. 227/2021 απόφαση του Αρείου Πάγου από τον αρμόδιο κατά τα άρθρα 122 - 125 του Κ.Ποιν.Δ. Εισαγγελέα Εφετών . στον Εισαγγελέα Εφετών ..., για περαιτέρω χειρισμό της, σε συνδρομή δε νόμιμης περίπτωσης στις αρμόδιες δικαστικές και εισαγγελικές αρχές του Πρωτοδικείου και του Εφετείου Αθηνών. Περαιτέρω, από τα στοιχεία του φακέλου της δικογραφίας προκύπτει ότι ο ως άνω εγκαλών Ν. Π., ο οποίος κατά τον χρόνο υποβολής της προαναφερθείσας εγκλήσεώς του και εκδόσεως της υπ' αρ. 227/2021 αποφάσεως του Αρείου Πάγου, υπηρετούσε με τον βαθμό του Αντεισαγγελέα Εφετών ., έχει μετατεθεί στην Εισαγγελία Εφετών ... , αποσπασμένος στο Τμήμα Οικονομικού Εγκλήματος αυτής (Εισαγγελίας Εφετών Αθηνών). Ήδη, η Αντεισαγγελέας Εφετών Αθηνών με την ένδικη από 19-7-2021 υπ' αρ. πρωτ. .../2021 αίτησή της προς τον Εισαγγελέα του Αρείου Πάγου, ενόψει της ως άνω εκκρεμούς προσφυγής, ζητεί τον εκ νέου κανονισμό αρμοδιότητας, δεδομένου ότι, όπως προαναφέρθηκε, η επίμαχη προσφυγή, στρέφεται κατά διάταξης της Αντεισαγγελέα Πρωτοδικών Πειραιώς, με την οποία απορρίφθηκε η από 22-9-2017 υπό στοιχεία ΑΒΜ ... έγκληση του Ν. Π., δικαστικού λειτουργού, ο οποίος υπηρετούσε με τον βαθμό του Αντεισαγγελέα Εφετών ., κατά τον χρόνο υποβολής της προαναφερθείσας εγκλήσεώς του, ήδη δε έχει μετατεθεί στην Εισαγγελία Εφετών ... , στρεφόμενη κατά της Έ. Λ. του Π., κατοίκου ..., καθώς και κατά παντός άλλου υπευθύνου. Με τα δεδομένα αυτά, σύμφωνα με όσα εκτίθενται στην προηγηθείσα υπό στοιχείο
ΙΙ νομική σκέψη, συντρέχει νόμιμη περίπτωση εκ νέου κανονισμού αρμοδιότητας κατά παραπομπή, από το Δικαστήριο του Αρείου Πάγου, που δικάζει σε Συμβούλιο (άρθρα 135 εδ. ε' και 136 παρ. 1 στοιχ. β' του Κ.Ποιν.Δ.), ως εκ τούτου δε πρέπει να παραπεμφθεί η ως άνω υπόθεση, που αφορά την από 15-7-2020 υπ' αρ. ./2020 προσφυγή του Ν. Π., δικαστικού λειτουργού, ο οποίος υπηρετούσε με τον βαθμό του Αντεισαγγελέα Εφετών στην Εισαγγελία Εφετών ..., κατά τον χρόνο υποβολής της προαναφερθείσας εγκλήσεώς του, ήδη δε έχει μετατεθεί στην Εισαγγελία Εφετών ... , κατά της υπ' αρ. ./22-6-2020 διάταξης της Αντεισαγγελέα Πρωτοδικών Πειραιώς, με την οποία απορρίφθηκε η από 22-9-2017 υπό στοιχεία ΑΒΜ ... έγκλησή του, στρεφόμενη κατά της Έ. Λ. του Π., κατοίκου ..., καθώς και κατά παντός άλλου υπευθύνου, για το αδίκημα της συκοφαντικής δυσφημήσεως, κατ' εξακολούθηση (άρθρα 1, 14, 26 εδ. α', 27 παρ. 1, 98, 363 του Π.Κ.), που φέρεται ότι τελέστηκε στον ..., το χρονικό διάστημα από 12 έως 22-7-2017, στον Εισαγγελέα Εφετών Ευβοίας, προκειμένου να επιληφθεί αυτός της προαναφερόμενης προσφυγής και να κρίνει στα πλαίσια της αρμοδιότητάς του, καθώς και στις αρμόδιες Δικαστικές και Εισαγγελικές αρχές του Πρωτοδικείου Χαλκίδας και του Εφετείου Ευβοίας, αν ήθελε συντρέξει περαιτέρω νόμιμη περίπτωση.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Παραπέμπει την υπόθεση, που αναφέρεται στην από 19-7-2021 υπ' αρ. πρωτ. .../2021 αίτηση της Αντεισαγγελέα Εφετών Αθηνών και αφορά την από 15-7-2020 υπ' αρ. 30/2020 προσφυγή του Ν. Π., δικαστικού λειτουργού, Αντεισαγγελέα Εφετών ... και ήδη Αντεισαγγελέα Εφετών Αθηνών, κατά της υπ' αρ. .../22-6-2020 διάταξης της Αντεισαγγελέα Πρωτοδικών Πειραιώς, με την οποία απορρίφθηκε η από 22-9-2017 υπό στοιχεία ΑΒΜ ... έγκλησή του, στρεφόμενη κατά της Έ. Λ. του Π., κατοίκου ..., καθώς και κατά παντός άλλου υπευθύνου, για το αδίκημα της συκοφαντικής δυσφημήσεως, κατ' εξακολούθηση (άρθρα 1, 14, 26 εδ. α', 27 παρ. 1, 98, 363 του Π.Κ.), που φέρεται ότι τελέστηκε στον ..., το χρονικό διάστημα από 12 έως 22-7-2017, στον Εισαγγελέα Εφετών Ευβοίας, προκειμένου να επιληφθεί αυτός της προαναφερόμενης προσφυγής και να κρίνει στα πλαίσια της αρμοδιότητάς του, καθώς και στις αρμόδιες Δικαστικές και Εισαγγελικές αρχές του Πρωτοδικείου Χαλκίδας και του Εφετείου Ευβοίας, αν ήθελε συντρέξει περαιτέρω νόμιμη περίπτωση.
ΚΡΙΘΗΚΕ, αποφασίσθηκε στην Αθήνα, στις 3 Νοεμβρίου 2021.
Εκδόθηκε στην Αθήνα, στις 8 Νοεμβρίου 2021.
Ο ΑΝΤΙΠΡΟΕΔΡΟΣ Η ΓΡΑΜΜΑΤΕΑΣ
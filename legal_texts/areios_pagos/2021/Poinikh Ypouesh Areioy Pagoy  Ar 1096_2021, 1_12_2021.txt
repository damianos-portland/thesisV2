Αριθμός 1096/2021
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Z' ΠΟΙΝΙΚΟ ΤΜΗΜΑ - ΣΕ ΣΥΜΒΟΥΛΙΟ
Συγκροτήθηκε από τους Δικαστές: Μιλτιάδη Χατζηγεωργίου, Αντιπρόεδρο του Αρείου Πάγου, Βασιλική Ηλιοπούλου και Άννα Φωτοπούλου-Ιωάννου-Εισηγήτρια, Αρεοπαγίτες.
Με την παρουσία και του Αντεισαγγελέα του Αρείου Πάγου Ευάγγελου Ζαχαρή (γιατί κωλύεται ο Εισαγγελέας του Αρείου Πάγου) και της Γραμματέως Ευθυμίας Καλογεροπούλου.
Συνήλθε σε Συμβούλιο στο Κατάστημά του στις 3 Νοεμβρίου 2021, προκειμένου να αποφανθεί για την αίτηση της αναιρεσείουσας - κατηγορουμένης Μ. Π. του Σ., κατοίκου, προσωρινά, στη . η οποία δεν παραστάθηκε, περί αναιρέσεως του υπ' αριθμ. 123/2021 βουλεύματος του Τριμελούς Εφετείου Θεσσαλονίκης (σε Συμβούλιο).
Το Τριμελές Εφετείο Θεσσαλονίκης (σε Συμβούλιο), με το ως άνω βούλευμά του διέταξε όσα λεπτομερώς αναφέρονται σ' αυτό, και η αναιρεσείουσα - κατηγορουμένη ζητεί τώρα την αναίρεση του βουλεύματος αυτού, για τους λόγους που αναφέρονται στην από 5 Απριλίου 2021, με αριθμό 9/2021 αίτησή της, η οποία ασκήθηκε ενώπιον του Γραμματέα του Ειρηνοδικείου Λάρισας Α. Β. και καταχωρίστηκε στο οικείο πινάκιο με τον αριθμό 624/2021.
Έπειτα ο Αντεισαγγελέας του Αρείου Πάγου Ευάγγελος Ζαχαρής εισήγαγε για κρίση στο Συμβούλιο τη σχετική δικογραφία με την πρόταση της Αντεισαγγελέως του Αρείου Πάγου Αναστασίας Δημητριάδου, με αριθμό 175/14-7-2021, στην οποία αναφέρονται τα ακόλουθα: "Εισάγω, σύμφωνα με τις διατάξεις των άρθρων 476 § 1 ΚΠΔ, την από 5.4.2021 αίτηση αναιρέσεως της Μ. Π. του Σ. κατά του με αριθμό 123/18.2.2021 βουλεύματος του Συμβουλίου Εφετών Θεσσαλονίκης και εκθέτω τα ακόλουθα:
Το Συμβούλιο Εφετών Θεσσαλονίκης, με το με αριθμό 123/18.2.2021 βούλευμά του, κήρυξε απαράδεκτη, ως εκπροθέσμως ασκηθείσα, την έφεση της αναιρεσείουσας κατά του με αριθμό 224/2020 βουλεύματος του Συμβουλίου Πλημμελειοδικών Χαλκιδικής, με το οποίο αύτη παραπέμφθηκε για να δικαστεί ενώπιον του Τριμελούς Εφετείου Κακουργημάτων Θεσσαλονίκης, κατηγορούμενη ως υπαίτια ηθικής αυτουργίας σε απόπειρα εκβίασης κατά συναυτουργία, τελεσθείσας κατά το χρονικό διάστημα από 2 έως 7.8.2019, κατ' εξακολούθηση και κατ'επάγγελμα, από υπαιτίους που μεταχειρίστηκαν απειλή βλάβης της επιχείρησης που ασκεί ο εξαναγκαζόμενος και προσφορά για παροχή προστασίας για την αποτροπή πρόκλησης τέτοιας βλάβης από αυτούς.
Κατά του με αριθμό 123/2021 βουλεύματος του Συμβουλίου Εφετών Θεσσαλονίκης, το οποίο εκδόθηκε στις 18.2.2021, η ως άνω παραπεμφθείσα, εμφανισθείσα στις 5.4.2021 ενώπιον του Γραμματέα του Ειρηνοδικείου Λάρισας, δήλωσε ότι ασκεί την υπό κρίση αναίρεση για τους λόγους που αναφέρονται και αναπτύσσονται σ' αυτήν, της χορηγηθείσας αναστολής των νομίμων προθεσμιών άσκησης ενδίκων μέσων κατά βουλευμάτων, στα πλαίσια αντιμετώπισης των συνεπειών της πανδημίας του COVID-19, λήξασας στις 16.3.2021 (άρθρο 3βθ Κ.Υ.Α. Δ1α/Γ.Π.οικ. 16320).
Σύμφωνα με το άρθρο 464 ΚΠΔ, ένδικο μέσο μπορεί να ασκήσει μόνο εκείνος που ο νόμος του δίνει ρητά αυτό το δικαίωμα. Επίσης, σύμφωνα με το άρθρο 476 ΚΠΔ, όταν το ένδικο μέσο ασκήθηκε, μεταξύ άλλων, από πρόσωπο που δεν είχε το δικαίωμα είναι απαράδεκτο. Τέλος, με τις διατάξεις του άρθρου 483 ΚΠΔ, ορίζονται τα πρόσωπα, που δικαιούνται να ασκήσουν αναίρεση κατά βουλεύματος, στα οποία δεν περιλαμβάνονται οι κατηγορούμενοι.
Η αναιρεσείουσα, με την υπό κρίση αίτησή της, πλήττει εμπρόθεσμα το με αριθμό 123/2021 βούλευμα του Συμβουλίου Εφετών Θεσσαλονίκης, με το οποίο κηρύχθηκε απαράδεκτη, ως εκπροθέσμως ασκηθείσα, η έφεση της κατά του με αριθμό 224/2020 βουλεύματος του Συμβουλίου Πλημμελειοδικών Χαλκιδικής, χωρίς όμως να έχει το προς τούτο δικαίωμα, όπως αυτό συνάγεται από το πλέγμα των διατάξεων των άρθρων 483 έως 485 ΚΠΔ.
Συνεπώς η υπό κρίση αίτηση αναιρέσεως, υποβληθείσα από πρόσωπο μη δικαιούμενο προς τούτο, σύμφωνα με τα προεκτεθέντα, είναι απαράδεκτη και πρέπει να απορριφθεί.
Για τους λόγους αυτούς - Προτείνω Να απορριφθεί ως απαράδεκτη η από 5.4.2021 αίτηση αναιρέσεως της Μ. Π. του Σ. κατά του με αριθμό 123/18.2.2021 βουλεύματος του Συμβουλίου Εφετών Θεσσαλονίκης.
Να καταδικασθεί η αναιρεσείουσα στα δικαστικά έξοδα.
Η Εισαγγελέας της έδρας ΑΝΑΣΤΑΣΙΑ Γ. ΔΗΜΗΤΡΙΑΔΟΥ ΑΝΤΕΙΣΑΓΓΕΛΕΑΣ ΑΡΕΙΟΥ ΠΑΓΟΥ"
Αφού άκουσε
τον Αντεισαγγελέα του Αρείου Πάγου, που αναφέρθηκε στην παραπάνω εισαγγελική πρόταση
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Κατά το άρθρο 464 ΚΠοινΔ, ένδικο μέσο μπορεί να ασκήσει μόνο εκείνος που ο νόμος του δίνει ρητά το δικαίωμα, κατά δε το άρθρο 476 παρ. 1 του ίδιου Κώδικα, το ένδικο μέσο απορρίπτεται ως απαράδεκτο, εκτός άλλων περιπτώσεων, που αναφέρονται στη διάταξη αυτή, και όταν ασκήθηκε εναντίον βουλεύματος, για το οποίο δεν προβλέπεται ή από πρόσωπο που δεν έχει το δικαίωμα. Στην περίπτωση αυτή, το Δικαστικό Συμβούλιο ή το Δικαστήριο (σε Συμβούλιο), που είναι αρμόδιο να κρίνει σχετικά, ύστερα από πρόταση του Εισαγγελέα και αφού ακούσει αυτόν που άσκησε το ένδικο μέσο ή τον αντίκλητό του, κηρύσσει απαράδεκτο το ένδικο μέσο και διατάσσει την εκτέλεση του βουλεύματος ή της απόφασης που έχει προσβληθεί και την καταδίκη του αναιρεσείοντος στα έξοδα. Περαιτέρω, από τις διατάξεις του άρθρου 483 του ΚΠοινΔ, με το οποίο ορίζονται τα πρόσωπα που δικαιούνται να ασκήσουν αίτηση αναίρεσης κατά βουλεύματος που αφορά κακούργημα και έχει εν προκειμένω εφαρμογή, προκύπτει ότι τέτοια αίτηση δεν επιτρέπεται στον κατηγορούμενο, αλλά μόνο στον Εισαγγελέα, κατά τις αναφερόμενες στο άρθρο αυτό διακρίσεις. Το δικαίωμα του κατηγορουμένου για άσκηση αναίρεσης κατά βουλεύματος, είχε ήδη καταργηθεί με το άρθρο 34 εδ. γ' του Ν. 3904/2010(ΑΠ 758/2020). Στην προκείμενη περίπτωση, με την υπό κρίση υπ' αριθ. 9/2021 αίτηση της Μ. Π. του Σ., η οποία ασκήθηκε στις 5.4.2021, ενώπιον του Γραμματέως του Ειρηνοδικείου Λάρισας, ζητείται η αναίρεση του υπ' αριθμό 123/18.2.2021 βουλεύματος του Συμβουλίου Εφετών Θεσσαλονίκης, το οποίο κήρυξε απαράδεκτη, ως εκπροθέσμως ασκηθείσα, την έφεση της αναιρεσείουσας κατά του υπ' αριθμό 224/2020 βουλεύματος του Συμβουλίου Πλημμελειοδικών Χαλκιδικής, με το οποίο παραπέμφθηκε η ανωτέρω αναιρεσείουσα στο ακροατήριο του Τριμελούς Εφετείου (Κακουργημάτων) Θεσσαλονίκης, προκειμένου να δικασθεί για το αδίκημα της ηθικής αυτουργίας σε απόπειρα εκβίασης κατά συναυτουργία τελεσθείσα, κατ' εξακολούθηση και κατ' επάγγελμα από υπαιτίους που μεταχειρίστηκαν απειλή βλάβης της επιχείρησης που ασκεί ο εξαναγκαζόμενος και προσφορά για παροχή προστασίας για την αποτροπή πρόκλησης τέτοιας βλάβης από αυτούς. Σύμφωνα, όμως, με όσα εκτέθηκαν στην παραπάνω νομική σκέψη, καθώς και του ότι η απούσα αναιρεσείουσα κλητεύθηκε να παρασταθεί ενώπιον του παρόντος δικαστηρίου, δικάζοντος ως συμβουλίου, προκειμένου να εκθέσει τις απόψεις της για το παραδεκτό ή μη της κρινόμενης αιτήσεως αναιρέσεώς της, (βλ. από 30.7.2021 και 5.8.2021 εκθέσεις επιδόσεως του επιμελητή εισαγγελίας Αρείου Πάγου, Λ. Χ. και Αρχιφύλακα Α.Τ Λάρισας, Α. Γ. αντίστοιχα) η αναιρεσείουσα δεν έχει το δικαίωμα να ασκήσει το εν λόγω ένδικο μέσο και, επομένως, η κρινόμενη αίτηση αναίρεσης, εφόσον ασκήθηκε από μη νομιμοποιούμενο πρόσωπο, πρέπει να απορριφθεί ως απαράδεκτη. Τα δικαστικά έξοδα πρέπει να επιβληθούν στην αναιρεσείουσα (άρθρ. 476 παρ.1 και 578 παρ.1 ΚΠοινΔ), σύμφωνα με τα οριζόμενα στο διατακτικό.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Απορρίπτει την υπ' αριθμό 9/2021 αίτηση (ασκηθείσα ενώπιον του Γραμματέως του Ειρηνοδικείου Λάρισας στις 5.4.2021) της Μ. Π. του Σ., προσωρινά κατοίκου Λάρισας (οδός ...) για αναίρεση του υπ' αριθμό 123/18.2.2021 βουλεύματος του Συμβουλίου Εφετών Θεσσαλονίκης.
Επιβάλλει στην αναιρεσείουσα τα δικαστικά έξοδα, τα οποία ανέρχονται σε διακόσια πενήντα (250) ευρώ.
Κρίθηκε και αποφασίστηκε στην Αθήνα την 1η Δεκεμβρίου 2021.
Εκδόθηκε στην Αθήνα στις 9 Δεκεμβρίου 2021.
Ο ΑΝΤΙΠΡΟΕΔΡΟΣ     H ΓΡΑΜΜΑΤΕΑΣ
Αριθμός 819/2021
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ε' Ποιν. Τμήμα - (Σε Συμβούλιο)
Συγκροτήθηκε από τους Δικαστές: Μαρία Βασδέκη, Αντιπρόεδρο του Αρείου Πάγου, Ζαμπέτα Στράτα - Εισηγήτρια, Αναστασία Μουζάκη, Μαρία Λεπενιώτη και Σοφία Οικονόμου, Αρεοπαγίτες.
Με την παρουσία και της Αντεισαγγελέως του Αρείου Πάγου Ευδοκίας Πούλου (γιατί κωλύεται ο Εισαγγελέας) και του Γραμματέως Γεράσιμου Βάλσαμου.
Συνήλθε σε συμβούλιο στο Κατάστημά του στις 17 Σεπτεμβρίου 2021, προκειμένου να αποφανθεί για την αίτηση του Εισαγγελέα Πρωτοδικών Αθηνών, περί κανονισμού αρμοδιότητας δικαστηρίου, με εγκαλούμενη την Π. Ι. - Εισαγγελέα Πρωτοδικών Αθηνών και εγκαλούντα τον Π. Θ. του Κ..
Η αίτηση αυτή με ημερομηνία 18-1-2021, που απευθύνεται στον Εισαγγελέα του Αρείου Πάγου, καταχωρίστηκε στο οικείο πινάκιο με τον αριθμό 85/2021.
Έπειτα η Αντεισαγγελέας του Αρείου Πάγου Ευδοκία Πούλου εισήγαγε για κρίση στο Συμβούλιο τη σχετική δικογραφία με την πρόταση του Αντεισαγγελέα του Αρείου Πάγου Βασίλειου Παππαδά με αριθμό 150/24.6.2021 στην οποία αναφέρονται τα ακόλουθα:
"Εισάγω στο Συμβούλιο Σας σύμφωνα με τις διατάξεις των άρθρ. 30 παρ. 2, 4, 135 περιπτ. ε', 136 παρ. 1 περιπτ.ε και 139 αρ. 1, 2 του Κώδικα Ποινικής Δικονομίας, την από 18/1/21 αίτηση του Εισαγγελέα Πρωτοδικών Αθηνών με την οποία ζητεί τον κανονισμό αρμοδιότητας επί της υποθέσεως την οποία συνοπτικά αναφέρει σε αυτή και εκθέτω τα εξής: Σύμφωνα με τη διάταξη του άρθρου 135 περιπ. ε εδ. Α του ΚΠΔ "Το δικαστήριο που είναι αρμόδιο σύμφωνα με τα άρθρα 122- 125 διατάζει την παραπομπή σε άλλο ισόβαθμο και ομοειδές ότι α)... ε)ο εγκαλών ή ο ζημιωμένος ή ο κατηγορούμενος είναι δικαστικός λειτουργός από το βαθμό του Παρέδρου σε Πρωτοδικείο ή Εισαγγελία και άνω και υπηρετεί στο αρμόδιο σύμφωνα με τα άρθρα 122-125 δικαστήριο". Από το δικαιολογητικό λόγο της διατάξεως αυτής προκύπτει ότι με τις σχετικές νομοθετικές ρυθμίσεις επιδιώκεται η εξασφάλιση της απόλυτης ανεξαρτησίας της κρίσεως του δικαστικού λειτουργού και ο αποκλεισμός κάθε υπόνοιας για μεροληψία του, οφειλομένης στο γεγονός ότι ο παθών ή ο αδικηθείς ή ο κατηγορούμενος δικαστικός λειτουργός υπηρετεί στο ίδιο δικαστήριο. Περίπτωση δε τέτοιας παραπομπής συντρέχει όχι μόνο κατά το στάδιο της κύριας διαδικασίας, αλλά και κατά το στάδιο της προδικασίας και όταν ακόμη δεν έχει ασκηθεί ποινική δίωξη. Περαιτέρω σύμφωνα με το άρθρο 136 παραγ. 1 του ίδιου Κώδικα, την παραπομπή στην περίπτωση αυτή μπορεί να ζητήσει ο Εισαγγελέας, ο κατηγορούμενος και ο παριστάμενος για την υποστήριξη της κατηγορίας, την αποφασίζει δε το Συμβούλιο Εφετών αν ζητείται η παραπομπή από ένα Μονομελές ή Τριμελές Πλημμελειοδικείο ή Δικαστήριο Ανηλίκων σε άλλο όμοιο και ο Άρειος Πάγος που συνέρχεται σε Συμβούλιο σε κάθε άλλη περίπτωση (εκτός από αυτή που αναφέρεται στο άρθρο 499) και πάντοτε όταν ζητείται η παραπομπή για το λόγο που αναφέρεται στο στοιχείο γ' του άρθρου 135. Στη συγκεκριμένη περίπτωση υποβλήθηκε από τον Π. Θ. του Κ. μήνυση, η οποία έλαβε αριθμό ... σε βάρος της Π. Ι., Εισαγγελέως Πρωτοδικών που υπηρετεί στην Εισαγγελία Πρωτοδικών Αθηνών όπως προκύπτει από τη σχετική με ημερομηνία 2/12/20 υπηρεσιακή βεβαίωση της Εισαγγελίας Πρωτοδικών Αθηνών. Ο Εισαγγελέας Πρωτοδικών Αθηνών με το από 18/1/21 έγγραφο του ζήτησε από τον Εισαγγελέα του Αρείου Πάγου την εφαρμογή των διατάξεων των αρθρ. 135 περ. ε και 136 παρ. 1 περ. β του ΚΠοινΔ δηλαδή κανονισμό αρμοδιότητας προκειμένου να ορισθεί η εισαγγελική αρχή, η οποία θα επιληφθεί της συγκεκριμένης υποθέσεως δηλαδή της πορείας της συγκεκριμένης μήνυσης. Κατόπιν των ανωτέρω πρέπει να γίνει δεκτή η αίτηση για κανονισμό αρμοδιότητας από τον Άρειο Πάγο και η συγκεκριμένη ποινική υπόθεση να παραπεμφθεί από την Εισαγγελία Πρωτοδικών Αθηνών στην Εισαγγελία Πρωτοδικών Πειραιώς για τις περαιτέρω νόμιμες ενέργειες.
ΓΙΑ ΤΟΥΣ ΛΟΓΟΥΣ ΑΥΤΟΥΣ
ΠΡΟΤΕΙΝΩ: Να ορισθεί ως κατά παραπομπή αρμόδια για τη δικαστική πορεία της μήνυσης του Π. Θ. του Κ. σε βάρος της Π. Ι., Εισαγγελέως Πρωτοδικών Αθηνών, η Εισαγγελία Πρωτοδικών Πειραιώς.
Ο Αντεισαγγελέας του Αρείου Πάγου Βασίλειος Παππαδάς"
Αφού άκουσε
την Αντεισαγγελέα, που αναφέρθηκε στην παραπάνω εισαγγελική πρόταση.
ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ
Κατά τη διάταξη του άρθρου 135 εδαφ. ε' ΚΠΔ, στην οποία ορίζονται οι περιπτώσεις αρμοδιότητας κατά παραπομπή, ζήτημα κανονισμού αρμοδιότητας κατά παραπομπή υφίσταται -μεταξύ άλλων περιπτώσεων και¬-όταν ο κατηγορούμενος είναι δικαστικός λειτουργός από του βαθμού του Παρέδρου σε Πρωτοδικείο ή Εισαγγελία και άνω και υπηρετεί στο αρμόδιο κατά τα άρθρα 122-125 του ίδιου Κώδικα δικαστήριο. Στην έννοια του κατηγορουμένου περιλαμβάνεται και ο εγκαλούμενος, όταν η υπόθεση βρίσκεται στο στάδιο της προδικασίας και δεν έχει ασκηθεί ακόμη ποινική δίωξη, για την ταυτότητα του νομικού λόγου, δηλαδή του ανεπηρέαστου της δικαστικής κρίσεως και του αποκλεισμού υπονοιών μεροληψίας, λόγω συνυπηρετήσεως στο ίδιο δικαστήριο με τον εγκαλούμενο δικαστικό λειτουργό. Εξ άλλου, κατά τη διάταξη του άρθρου 136 παρ. 1 στοιχ. β' του ίδιου Κώδικα αρμόδιο, στην περίπτωση που στην περιφέρεια του οικείου Εφετείου δεν υπάγεται άλλο, πλην του αρμόδιου κατά τις προειρημένες διατάξεις (άρθρα 122- 125 ΚΠΔ), πρωτοδικείου, δικαστήριο προκειμένου να αποφασίσει για την παραπομπή είναι εκείνο του Αρείου Πάγου (συνερχόμενο σε συμβούλιο), όταν δεν υπάρχει αρμοδιότητα του Συμβουλίου Εφετών και εφαρμόζονται αναλόγως οι διατάξεις των άρθρων 132 και 134 εδάφ. α' του ίδιου Κώδικα.
Στην προκειμένη περίπτωση, με αφορμή την από 21-10-2020 μήνυση του Π. Θ. σχηματίστηκε η με αριθμό ... ποινική δικογραφία κατά της Εισαγγελέως Πρωτοδικών Αθηνών Π. Ι., για την σ' αυτή καταγγελλόμενη αξιόποινη πράξη. Δεδομένου,
αφ' ενός ότι η εγκαλούμενη εισαγγελική λειτουργός υπηρετεί στην Εισαγγελία Πρωτοδικών Αθηνών, αφ' ετέρου δε δεν υφίσταται ευχέρεια του Συμβουλίου Εφετών Αθηνών να διατάξει την παραπομπή της υπόθεσης σε άλλο δικαστήριο που να ανήκει στην αρμοδιότητά του, αφού δεν υπάγεται στην περιφέρειά του άλλη, πλην της Εισαγγελίας Πρωτοδικών Αθηνών, ισόβαθμη και ομοειδής με αυτή δικαστική αρχή, συντρέχει περίπτωση να κανονιστεί η αρμοδιότητα, κατά παραπομπή από το Συμβούλιο του Αρείου Πάγου και πρέπει να παραπεμφθεί η υπόθεση, από τις Δικαστικές και Εισαγγελικές Αρχές του Πρωτοδικείου και του Εφετείου Αθηνών στις Δικαστικές και Εισαγγελικές Αρχές άλλου Πρωτοδικείου και συγκεκριμένα του Πρωτοδικείου Πειραιώς και, αν συντρέξει νόμιμη περίπτωση, στις Εισαγγελικές και Δικαστικές Αρχές του Εφετείου Πειραιώς.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Παραπέμπει την υπόθεση που υπέβαλε με την υπ' αριθμό πρωτ. .../18-1-2021 αίτηση η Εισαγγελέας Πρωτοδικών Αθηνών Χ. Ζ., περί κανονισμού αρμοδιότητας κατά παραπομπή και αφορά την με αριθ. ... έγκληση του Π. Θ. του Κ. με τη συνημμένη σε αυτήν σχηματισθείσα προκαταρκτική δικογραφία, κατά της Εισαγγελέως Ι. Π., που υπηρετεί στην Εισαγγελία Πρωτοδικών Αθηνών, από τις αρμόδιες εισαγγελικές και δικαστικές αρχές του Πρωτοδικείου Αθηνών στις αντίστοιχες εισαγγελικές και δικαστικές αρχές του Πρωτοδικείου Πειραιώς και, αν συντρέξει νόμιμη περίπτωση, στις Εισαγγελικές και Δικαστικές Αρχές του Εφετείου Πειραιώς.
Κρίθηκε και αποφασίσθηκε στην Αθήνα στις 8 Οκτωβρίου 2021.
Εκδόθηκε στην Αθήνα στις 18 Οκτωβρίου 2021.
Η ΑΝΤΙΠΡΟΕΔΡΟΣ     Ο ΓΡΑΜΜΑΤΕΑΣ
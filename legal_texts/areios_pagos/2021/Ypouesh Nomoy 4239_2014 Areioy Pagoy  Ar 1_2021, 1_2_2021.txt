Αριθμός 1/2021
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Α1' Πολιτικό Τμήμα
Συνεδρίασε δημόσια στο ακροατήριό του, στις 25 Ιανουαρίου 2021, συγκροτούμενο από τον Αρεοπαγίτη Χρήστο Τζανερρίκο, με την παρουσία και του Γραμματέα Γεωργίου Φιστούρη, για να δικάσει την από 12/10/2020 αίτηση για δίκαιη ικανοποίηση λόγω υπέρβασης της εύλογης διάρκειας της δίκης (άρθρο 3 του Νόμου 4239/2014) μεταξύ:
Του αιτούντος: Νομικού Προσώπου Δημοσίου Δικαίου, Ιεράς Μεγίστης Μονής Βατοπαιδίου Αγίου Όρους, που εδρεύει στο Άγιο Όρος Χαλκιδικής και εκπροσωπείται νόμιμα, το οποίο εκπροσωπήθηκε από τον πληρεξούσιο δικηγόρο του Ιωάννη Κτιστάκη και δεν κατέθεσε προτάσεις.
Του καθ'ου η αίτηση: Ελληνικού Δημοσίου, που εκπροσωπείται νόμιμα από τον Υπουργό Οικονομίας και Οικονομικών, κατοικοεδρεύοντα στην Αθήνα, το οποίο εκπροσωπήθηκε από τον Αλέξανδρο Σταυράκη Πάρεδρο του Νομικού Συμβουλίου του Κράτους και κατέθεσε προτάσεις.
Κατά τη συζήτηση της αίτησης αυτής, οι διάδικοι παραστάθηκαν, όπως σημειώνεται πιο πάνω. Ο πληρεξούσιος των αιτούντος ζήτησε την παραδοχή της αιτήσεως, ο πληρεξούσιος του καθ' ου η αίτηση την απόρριψή της και την καταδίκη του αντίδικου μέρους στη δικαστική δαπάνη.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Ι. Με την ένδικη από 12.10.2020 αίτηση το αιτούν ΝΠΔΔ εκθέτει ότι άσκησε ενώπιον του Δικαστηρίου του Αρείου Πάγου την από 21.09.2016 αίτηση αναίρεσης κατά της υπ' αριθ. 197/2015 απόφασης του Τριμελούς Εφετείου Θράκης. Ότι αυτή συζητήθηκε στις 06-11-2017 ενώπιον του Α1 Πολιτικού Τμήματος του Αρείου Πάγου. Ότι η διάσκεψη των Δικαστών, μελών του ανωτέρω Τμήματος του Αρείου Πάγου έλαβε χώρα στις 07-06-2018. Ότι η απόφαση, επ' αυτής, που απέρριψε την ανωτέρω αίτησή της, δημοσιεύθηκε στις 06-07-2010, με αριθμό 781/2020 και εστάλη προς καθαρογραφή στις 23-07-2020. Και, ότι αυτό (αιτούν) έλαβε επίσημο αντίγραφο της εν λόγω απόφασης στις 18-08-2020. Περαιτέρω, εκθέτει τα ακόλουθα: Ότι χωρίς να αρνείται την πολυπλοκότητα των τιθεμένων πραγματικών και νομικών ζητημάτων, αυτά ήταν εξαιρετικά οικεία στη συγκεκριμένη σύνθεση του Αρείου Πάγου, δεδομένου ότι είχε προηγηθεί, έντεκα μήνες νωρίτερα (5.8.2019), η δημοσίευση των υπ' αριθ. ΑΠ 981/2019 και ΑΠ 982/2019 αποφάσεων του ίδιου Τμήματος (Α1) του Δικαστηρίου, υπό την ίδια ακριβώς σύνθεση. Ότι επρόκειτο, πάλι, για αποφάσεις επί αιτήσεων αναίρεσης της αιτούσας, επί του ίδιου ακριβώς νομικού αιτήματος, ήτοι της αναγνώρισης της κυριότητας της αιτούσας, επί εκτάσεων περί και επί της Λίμνης Βιστωνίδας. Οι δύο αυτές αιτήσεις είχαν, επίσης, συζητηθεί στην ίδια δικάσιμο της 6ης Νοεμβρίου 2017. Ενώ, όπως, επισημαίνει, η ένδικη διαφορά εκκίνησε στις 21 Ιανουαρίου 2003, όταν η αιτούσα κατέθεσε αγωγή, ενώπιον του Πολυμελούς Πρωτοδικείου Ροδόπης, κατά του Ελληνικού Δημοσίου, ζητώντας την αναγνώριση της κυριότητάς της επί των προαναφερομένων εκτάσεων, επί της οποίας εκδόθηκαν οι αποφάσεις 87/2008 (οριστική) του Πρωτοδικείου Ροδόπης, 660/2009 (μη οριστική) και 197/2015 (οριστική) του Τριμελούς Εφετείου Θράκης, με αποτέλεσμα η ένδικη διαφορά να διαρκέσει δεκαεπτά έτη και οκτώ μήνες. Ότι υπήρξαν μεγάλες, αναίτιες, καθυστερήσεις στην υπόθεση και συγκεκριμένα ότι, αναίτια η διάσκεψη του Δικαστηρίου πραγματοποιήθηκε οκτώ μήνες μετά τη συζήτηση της υπόθεσης στο ακροατήριο και αναίτια η απόφαση δημοσιεύτηκε δύο και πλέον έτη μετά την διάσκεψη, εκδικάσθηκε δε εντός συνολικής διάρκειας τριών (3) ετών και ένδεκα (11) μηνών, που μεσολάβησε από την κατάθεση της αίτησής του, στον Άρειο Πάγο, για προσδιορισμό δικασίμου, μέχρι την καθαρογραφή και την αρχειοθέτησή της, ήτοι από τις 21-09-2016 έως και 18-08-2020. Ότι λόγω της μεγάλης καθυστέρησης στην εκδίκαση της διαφοράς ενώπιον του Πρωτοδικείου και του Εφετείου (συνολικά δεκατρία έτη και οκτώ μήνες), το Δικαστήριο του Αρείου Πάγου είχε ειδική ευθύνη αποτελέσματος και ειδικότερα υπείχε θετική υποχρέωση να λάβει ειδικά μέτρα απορρόφησης των προγενέστερων καθυστερήσεων. Αναίτια, συνεπώς, το Δικαστήριο αυτό δεν οργάνωσε την ταχύτατη εκδίκαση της αναίρεσης ενώπιόν του, ώστε η συνολική, πλέον, εκδίκαση της διαφοράς ενώπιον της πολιτικής δικαιοσύνης να μην εκφεύγει του εύλογου χρόνου. Ότι, τέλος, το διακύβευμα, γι' αυτό (αιτούν) ήταν σημαντικό, καθότι, η υπ' αριθ. 197/2015 απόφαση του Τριμελούς Εφετείου Θράκης έκρινε, μεταξύ άλλων, ότι, τόσο ο Ιερός Ναός του Αγίου Νικολάου, όσο και ο Ιερός Ναός της Παναγίας της Παντάνασσας δεν της ανήκουν και τούτο, παρά το γεγονός ότι οι Ναοί ανήκαν έως τότε στο αιωνόβιο Μετόχι του αιτούντος, οι δε θρησκευτικές τελετές πραγματοποιούνταν σύμφωνα με την Αγιορείτικη τάξη. Η καθυστέρηση, επομένως, της εκδίκασης της διαφοράς ενώπιον του Αρείου Πάγου είχε ουσιώδη αρνητική επίδραση στο εκκλησιαστικό κύρος του αιτούντος, το οποίο εμφανιζόταν επί μακρόν, εντός της οικείας Αγιορείτικης Κοινότητας, αδύναμο να ανταπεξέλθει στην υποχρέωσή του να διαφυλάττει υπευθύνως τα Αγιορείτικα θυσιαστήρια. Περαιτέρω δε, η μακρά εκκρεμοδικία οδήγησε στον σχηματισμό δυσμενούς φήμης για το αιτούν και τους εκπροσώπους του, με αιχμή την παρατεταμένη αντικειμενική αδυναμία του να αφοσιωθεί, αποκλειστικά, όπως συνέβαινε πριν το έτος 2003, στη λατρεία του Θεού. Σημειώνει δε, ακόμη ότι, επί του ίδιου αντικειμένου, ο Ηγούμενος του αιτούντος και ένας Μοναχός της Μονής του κατηγορήθηκαν και δικάστηκαν (μαζί με στελέχη της Κτηματικής Εταιρίας του Δημοσίου, μέλη του Νομικού Συμβουλίου του Κράτους και άλλους), κατά περίπτωση, για φυσική ή ηθική αυτουργία σε κακουργηματική απιστία και ψευδείς βεβαιώσεις (σύνολο: 22 αδικήματα). Παρέστησαν σε 81 δικαστικές συνεδριάσεις εντός περιόδου δύο ετών. Στο τέλος δε, το Α' Τριμελές Εφετείο Κακουργημάτων Αθηνών έκρινε, αμετάκλητα και ομόφωνα, αθώους όλους τους κατηγορούμενους (απόφαση 1336/2017). Και ότι για όλους τους προηγούμενους λόγους, η αιτούσα είχε την εύλογη προσδοκία να εκδικαστεί ταχύτατα η σημαντικότατη αυτή υπόθεση, η οποία εκκρεμούσε ήδη από τον Ιανουάριο του 2003 ενώπιον της πολιτικής δικαιοσύνης. Δηλαδή, εν συνόψει, το αιτούν ΝΠΔΔ παραπονείται για την παραβίαση του δικαιώματός του στη δίκαιη δίκη, διότι η υπόψη αίτηση αναίρεσής του εκδικάστηκε εντός συνολικής διάρκειας τριών ετών και έντεκα μηνών (21.9.2016 - 18.8.2020), εκ των οποίων αναιτίως καθυστέρησε: (α) η διάσκεψη του Δικαστηρίου (7.6.2018, ήτοι οκτώ μήνες μετά τη συζήτηση της αναίρεσης και, (β) η δημοσίευση της απόφασης 781/6.7.2020, δεδομένου ότι οι δύο όμοιες αποφάσεις, οι ΑΠ 981/2019 και ΑΠ 982/2019, είχαν δημοσιευτεί έντεκα μήνες νωρίτερα (5.8.2019). Τέλος, το αιτούν παραπονείται γιατί η διαδικασία ενώπιον του Δικαστηρίου δεν οργανώθηκε με τρόπο τέτοιο ώστε να απορροφηθεί η προηγούμενη καθυστέρηση στην εκδίκαση της ένδικης διαφοράς (ενώπιον του Πρωτοδικείου και του Εφετείου), με αποτέλεσμα να διαρκέσει αυτή επί δεκαεπτά έτη και οκτώ μήνες. Με βάση το ιστορικό αυτό, και επικαλούμενο τις διατάξεις των άρθρων 1 και επόμενα του Ν. 4239/2014 (ΦΕΚ Α' 43), το αιτούν, ζητεί να του επιδικασθεί ως δίκαιη ικανοποίηση το ποσό των 20.000 ευρώ, λόγω της αναίτιας καθυστέρησης στην εκδίκαση της ανωτέρω δίκης και την καταβολή των δικαστικών εξόδων του.
ΙΙ. Η αίτηση αυτή ασκήθηκε εμπροθέσμως εντός της προβλεπομένης από το άρθρο 3 παρ. 1 του Ν. 4239/2014 εξάμηνης προθεσμίας από τη δημοσίευση της ως άνω οριστικής απόφασης του Αρείου Πάγου, για δε το παραδεκτό αυτής αντίγραφό της επιδόθηκε στο Νομικό Συμβούλιο του Κράτους και καταβλήθηκε το προβλεπόμενο παράβολο (υπ' αριθ. 35356202695011300084 ηλεκτρονικό παράβολο), σύμφωνα με τα άρθρα 3 παρ. 4 και 6 του ιδίου ως άνω Νόμου.
ΙΙΙ. Με τη διάταξη του άρθρου 6 παρ. 1 της από 4 Νοεμβρίου 1950 Ευρωπαϊκής Σύμβασης της Ρώμης "για την προάσπιση των δικαιωμάτων του ανθρώπου και των θεμελιωδών ελευθεριών", η οποία κυρώθηκε από την Ελλάδα αρχικά με το άρθρο μόνο του Ν. 2329/1953 και στη συνέχεια με το άρθρο πρώτο του Ν.Δ/τος 53/1974, ορίζεται ότι "παν πρόσωπον έχει δικαίωμα όπως η υπόθεσίς του δικασθεί δικαίως, δημοσία και εντός λογικής προθεσμίας υπό ανεξαρτήτου και αμερολήπτου δικαστηρίου νομίμως λειτουργούντος, το οποίον θα αποφασίσει είτε επί των αμφισβητήσεων επί δικαιωμάτων και υποχρεώσεων του αστικής φύσεως, είτε επί του βάσιμου πάσης εναντίον του κατηγορίας ποινικής φύσεως...". Με τη διάταξη του άρθρου 13 της ιδίας Σύμβασης ορίζεται περαιτέρω ότι "παν πρόσωπον του οποίου τα αναγνωριζόμενα εν τη παρούση Συμβάσει δικαιώματα και ελευθερίαι παρεβιάσθησαν, έχει το δικαίωμα πραγματικής προσφυγής ενώπιον εθνικής αρχής, έστω και αν η παραβίασις διεπράχθη υπό προσώπων ενεργούντων εν τη εκτελέσει των δημοσίων καθηκόντων των". Εξ άλλου με τις διατάξεις των άρθρων 1 έως 6 του Ν. 4239/2014 (ΦΕΚ Α 43) "Δίκαιη ικανοποίηση λόγω υπέρβασης της εύλογης διάρκειας της δίκης στα πολιτικά και ποινικά δικαστήρια και στο Ελεγκτικό Συνέδριο και άλλες διατάξεις" ορίζονται τα εξής: "Οποιοσδήποτε από τους διαδίκους, εκτός από το Δημόσιο και τα δημόσια νομικά πρόσωπα τα οποία συνιστούν κυβερνητικούς οργανισμούς κατά την έννοια του άρθρου 34 της Ευρωπαϊκής Σύμβασης Δικαιωμάτων του Ανθρώπου, που έλαβαν μέρος σε δίκη ενώπιον των πολιτικών δικαστηρίων ή του Ελεγκτικού Συνεδρίου μπορεί να ζητήσει με αίτηση δίκαιη ικανοποίηση, προβάλλοντας ότι η διαδικασία για την εκδίκαση της υπόθεσης καθυστέρησε αδικαιολόγητα και συγκεκριμένα ότι διήρκεσε πέραν του ευλόγου χρόνου που απαιτείται για τη διάγνωση των πραγματικών και νομικών ζητημάτων που ανέκυψαν στη δίκη" (άρθ. 1). "1. Η αρμοδιότητα προς εκδίκαση της αίτησης για δίκαιη ικανοποίηση, όταν αφορά καθυστέρηση εκδίκασης υπόθεσης ενώπιον: (α) του Αρείου Πάγου, ανατίθεται σε Αρεοπαγίτη, (β) ... (γ) ... 2. Στην αρχή κάθε δικαστικού έτους ο Πρόεδρος του Αρείου Πάγου και του Ελεγκτικού Συνεδρίου ορίζουν τις δικάσιμους των αιτήσεων για δίκαιη ικανοποίηση, καθώς και τους Αρεοπαγίτες και τους Συμβούλους και Παρέδρους του Ελεγκτικού Συνεδρίου που μετέχουν σε κάθε δικάσιμο" (άρθ. 2). "1. Η αίτηση ασκείται ανά βαθμό δικαιοδοσίας και εντός προθεσμίας έξι (6) μηνών από τη δημοσίευση της οριστικής απόφασης του δικαστηρίου, η οποία εκδόθηκε μετά από δίκη για την οποία ο αιτών παραπονείται ότι υπήρξε υπέρβαση της εύλογης διάρκειας αυτής. Ο αιτών δεν μπορεί να ζητήσει δίκαιη ικανοποίηση για υπέρβαση εύλογης διάρκειας της δίκης, η οποία έλαβε χώρα σε προηγούμενο βαθμό δικαιοδοσίας, με την αίτηση του για καθυστέρηση δίκης από ανώτερο δικαστήριο 2. ... 3. Η αίτηση στρέφεται κατά του Ελληνικού Δημοσίου εκπροσωπούμενου από τον Υπουργό Οικονομικών. 4. Η αίτηση, συνοδευομένη από τα στοιχεία της παραγράφου 4 του άρθρου 4, κατατίθεται στη γραμματεία του Δικαστηρίου που εξέδωσε την απόφαση και περιέχει ... Η αίτηση επιδίδεται με την επιμέλεια του αιτούντος, με κάθε πρόσφορο μέσο στο Νομικό Συμβούλιο του Κράτους. ... 5. Η αίτηση υπογράφεται από δικηγόρο. Για την παροχή πληρεξουσιότητας στον δικηγόρο εφαρμόζονται αναλόγως οι διατάξεις των άρθρων 94 επ. του ΚΠολΔ, εάν η αίτηση ασκείται ενώπιον των πολιτικών δικαστηρίων, ... 6. Για την άσκηση της αίτησης καταβάλλεται παράβολο, το οποίο ορίζεται σε ... εκατόν πενήντα (150) ευρώ για τις αιτήσεις ενώπιον του Αρείου Πάγου και του Ελεγκτικού Συνεδρίου, υπέρ του Δημοσίου. Το ύψος του ποσού αναπροσαρμόζεται με κοινή απόφαση των Υπουργών Δικαιοσύνης, Διαφάνειας και Ανθρωπίνων Δικαιωμάτων και Οικονομικών. Η αίτηση απορρίπτεται ως απαράδεκτη εάν δεν καταβληθεί παράβολο μέχρι τη συζήτηση" (άρθ. 3). "1. Όταν η αίτηση κατατίθεται ενώπιον του Αρείου Πάγου, ο Πρόεδρος αυτού ή του τμήματος που εξέδωσε την απόφαση επί της δίκης, για την οποία ζητείται δίκαιη ικανοποίηση λόγω υπέρβασης της εύλογης διάρκειας αυτής, ορίζει, με πράξη του, Αρεοπαγίτη για την εκδίκασή της. ... 2. Με την πράξη της προηγουμένης παραγράφου, η οποία κοινοποιείται στον υπογράφοντα την αίτηση δικηγόρο και, μαζί με αντίγραφο της αίτησης, στον Υπουργό Οικονομικών, ορίζεται επίσης η ημέρα συζήτησης της αίτησης σε δημόσια συνεδρίαση, η οποία δεν μπορεί να απέχει πέραν των πέντε (5) μηνών από την κατάθεση της αίτησης. Η κατά τα ανωτέρω κοινοποίηση γίνεται τριάντα (30) τουλάχιστον ημέρες πριν από την ημερομηνία της συζήτησης. Η γραμματεία του δικαστηρίου που εξέδωσε την οικεία απόφαση υποχρεούται να υποβάλει στον αρμόδιο δικαστή αναλυτική έκθεση για την πορεία, καθώς και τα στοιχεία της υπόθεσης τουλάχιστον δεκαπέντε (15) ημέρες πριν από τη συζήτηση της αίτησης. Η έκθεση και τα ίδια ως άνω στοιχεία τίθενται στη διάθεση των διαδίκων μερών. Η αίτηση εκδικάζεται ακόμα και σε περίπτωση μη υποβολής της ανωτέρω έκθεσης. 3. ... 4. Ο αιτών μνημονεύει στην αίτησή του το δικαστήριο ενώπιον του οποίου προβάλλει ότι υπήρξε αδικαιολόγητη καθυστέρηση, αναφέρει τις αναβολές που τυχόν δόθηκαν με πρωτοβουλία των διαδίκων ή του δικαστηρίου, περιγράφει συνοπτικά τα ανακύψαντα νομικά ή πραγματικά ζητήματα, λαμβάνει θέση επί της πολυπλοκότητας αυτών. 5. Το Ελληνικό Δημόσιο λαμβάνει θέση επί της δικονομικής συμπεριφοράς των διαδίκων και των αρμόδιων κρατικών αρχών κατά την εξέλιξη της δίκης, την πολυπλοκότητα της υπόθεσης και επικαλείται οποιοδήποτε άλλο στοιχείο κρίνει αναγκαίο για τη διάγνωση της. 6. Η απόφαση δημοσιεύεται εντός δύο (2) μηνών από τη συζήτηση της αίτησης και κατά αυτής δεν ασκείται ένδικο μέσο" (αρθρ. 4). "1. Το δικαστήριο αποφαίνεται για το αν συντρέχει υπέρβαση της εύλογης διάρκειας της δίκης συνεκτιμώντας, ιδίως, τα εξής: α) την καταχρηστική ή παρελκυστική συμπεριφορά των διαδίκων κατά την εξέλιξη της δίκης, για τη διάρκεια της οποίας διατυπώνεται παράπονο ότι υπερέβη την εύλογη διάρκεια, β) την πολυπλοκότητα των τιθέμενων πραγματικών και νομικών ζητημάτων, γ) τη στάση των αρμόδιων κρατικών αρχών, δ) το διακύβευμα της υπόθεσης για τον αιτούντα. 2. Όταν διαπιστώνεται ότι συντρέχει υπέρβαση της εύλογης διάρκειας της δίκης και επομένως υπάρχει παραβίαση του δικαιώματος σε ταχεία απονομή της δικαιοσύνης, το δικαστήριο αποφαίνεται για το αν πρέπει να καταβληθεί χρηματικό ποσό για τη δίκαιη ικανοποίηση και σε καταφατική περίπτωση ορίζει το ύψος αυτής, λαμβάνοντας υπόψη ιδίως την περίοδο που υπερέβη τον εύλογο χρόνο για την εκδίκαση της υπόθεσης κατά συνεκτίμηση των κριτηρίων της προηγούμενης παραγράφου, καθώς και την ικανοποίηση του αιτούντος από άλλα μέτρα που προβλέπονται στην κείμενη νομοθεσία για την αποκατάσταση της βλάβης του, μεταξύ των οποίων και την επιδίκαση υπέρ αυτού αυξημένης δικαστικής δαπάνης κατά τα οριζόμενα στις οικείες διατάξεις. 3. Αν γίνει αποδεκτή η αίτηση, επιβάλλονται στο Δημόσιο τα έξοδα του αιτούντος για τη σύνταξη της αίτησης και την παράσταση του πληρεξουσίου δικηγόρου, τα οποία δεν μπορεί να υπερβαίνουν το εκάστοτε οριζόμενο ποσό για την άσκηση και συζήτηση της παρέμβασης ενώπιον του Συμβουλίου της Επικρατείας. Σε περίπτωση απόρριψης της αίτησης, μπορεί να επιβάλλεται, κατ' εκτίμηση των περιστάσεων, δαπάνη υπέρ του Δημοσίου", (άρθρ. 5 "1. Η απόφαση με την οποία επιδικάζεται το χρηματικό ποσό της δίκαιης ικανοποίησης εκτελείται κατά τις οικείες, περί εντάλματος πληρωμής, διατάξεις εντός έξι (6) μηνών από την επίδοση της απόφασης στον Υπουργό Οικονομικών. ..." (άρθ. 5.). Με τις προαναφερόμενες διατάξεις των άρθρων 1 έως 6 του Ν. 4239/2014 θεσμοθετήθηκε, ως νέο ένδικο βοήθημα, η αίτηση για δίκαιη ικανοποίηση λόγω υπέρβασης της εύλογης διάρκειας της δίκης στα πολιτικά Δικαστήρια, η οποία ασκείται ανά βαθμό δικαιοδοσίας και από κάθε διάδικο (πλην του Δημοσίου και των δημοσίων νομικών προσώπων τα οποία συνιστούν κυβερνητικούς οργανισμούς κατά την έννοια του άρθρου 34 της ΕΣΔΑ) και στρέφεται κατά του Ελληνικού Δημοσίου, εκπροσωπούμενου από τον Υπουργό Οικονομικών. Όπως προκύπτει και από τη σχετική με τις διατάξεις των άρθρων αυτών αιτιολογική έκθεση, οι επίμαχες ρυθμίσεις θεσπίσθηκαν κατ' επίκληση των άρθρων 6 παράγραφος 1 και 13 της ΕΣΔΑ, καθώς και σε συμμόρφωση προς τις πιλοτικές αποφάσεις του Ευρωπαϊκού Δικαστηρίου των Δικαιωμάτων του Ανθρώπου (ΕΔΔΑ), με τις οποίες διαπιστώθηκε η ύπαρξη συστημικού προβλήματος καθυστερήσεων κατά την απονομή της δικαιοσύνης, τόσο στις διαδικασίες ενώπιον των πολιτικών δικαστηρίων (υπόθ. Γλυκαντζή κατά Ελλάδας, απόφαση ΕΔΔΑ της 30.10.2012 - αριθ. προσφυγής 40150/2009), όσο και στις διαδικασίες ενώπιον των ποινικών δικαστηρίων (υπόθ. Μιχελιουδάκη κατά Ελλάδας, απόφ. ΕΔΔΑ της 3.4.2012 - αριθ. προσφυγής 54447/2010), λόγω του σημαντικού αριθμού παραβιάσεων των προαναφερθέντων άρθρων της Σύμβασης και ιδίως του άρθρου 6 παράγραφος 1 αυτής αναφορικά με την υπέρβαση της εύλογης διάρκειας της πολιτικής και της ποινικής δίκης, επί των οποίων έχει εκδοθεί σημαντικός αριθμός αποφάσεων του ΕΔΔΑ ή εκκρεμούν σχετικές προσφυγές ενώπιον αυτού. Αντικείμενο της αίτησης είναι η δίκαιη ικανοποίηση των διαδίκων με την επιδίκαση εύλογου χρηματικού ποσού για την αποκατάσταση της ηθικής, κατά κύριο λόγο, βλάβης που υπέστησαν, λόγω της προσβολής του δικαιώματος σε ταχεία απονομή της πολιτικής δικαιοσύνης. Περαιτέρω, με τις προαναφερθείσες διατάξεις ρυθμίζονται ζητήματα σχετικά με τις προϋποθέσεις παραδεκτού της αίτησης, τον αρμόδιο κατά περίπτωση δικαστή για την εκδίκασή της, την προδικασία προς συζήτηση αυτής σε δημόσια συνεδρίαση ενώπιον του ως άνω δικαστή, καθώς και τα κριτήρια σύμφωνα με τα οποία εκτιμάται η εύλογη χρονική διάρκεια της πολιτικής δίκης. Τα κριτήρια αυτά, τα οποία, σύμφωνα με την εισηγητική έκθεση του Ν. 4239/2014 είναι αντίστοιχα με εκείνα που έχει διαπλάσσει η νομολογία του ΕΔΔΑ, αφορούν, κατά το άρθρο 5 παρ. 1 του νόμου αυτού, στην καταχρηστική ή παρελκυστική συμπεριφορά των διαδίκων κατά την εξέλιξη της δίκης για την οποία πρόκειται, στην πολυπλοκότητα της υπόθεσης, τόσο από δικονομική όσο και από ουσιαστική άποψη, στην στάση των αρμοδίων κρατικών αρχών και στο διακύβευμα, δηλαδή τη σημασία της υπόθεσης για τον αιτούντα, και απαριθμούνται κατά τρόπο ενδεικτικό ("ιδίως") στο άρθρο αυτό. Όπως δε συνάγεται ειδικότερα από τη ρύθμιση της παραγράφου 2 του άρθρου 5 του Ν. 4239/2014, η κρίση του αρμοδίου δικαστηρίου, που επιλαμβάνεται αίτησης για δίκαιη ικανοποίηση λόγω υπέρβασης της εύλογης διάρκειας της πολιτικής δίκης, περιλαμβάνει τα εξής στάδια: Το δικαστήριο αποφαίνεται εν πρώτοις αν η αίτηση έχει ασκηθεί παραδεκτώς και αν συντρέχει παραβίαση του δικαιώματος του αιτούντος σε ταχεία απονομή της δικαιοσύνης, λόγω υπέρβασης της εύλογης διάρκειας της πολιτικής δίκης, με βάση, ιδίως, τα κριτήρια της παραγράφου 1 του άρθρου 5 του νόμου. Εφόσον διαπιστωθεί ότι συντρέχει στην συγκεκριμένη περίπτωση παραβίαση του δικαιώματος σε ταχεία απονομή της δικαιοσύνης, το δικαστήριο αποφαίνεται, ακολούθως, αν θα πρέπει να καταβληθεί χρηματικό ποσό για τη δίκαιη ικανοποίηση του αιτούντος ή εάν αντιθέτως μόνη η διαπίστωση της παραβίασης του εν λόγω δικαιώματος μπορεί στην συγκεκριμένη περίπτωση και κατά την αιτιολογημένη σχετική κρίση του δικαστηρίου να θεωρηθεί επαρκής ικανοποίηση (βλ. ΕΔΔΑ αποφάσεις της 29ης Μαρτίου 2006: Cocchiarella κατά Ιταλίας -σκέψη 95η, της 23ης Σεπτεμβρίου 2004: Αγαθός Θ. κ.λπ. κατά Ελλάδας -σκέψη 35η και της 15ης Ιουλίου 2004: Θεοδωρόπουλος Π. κατά Ελλάδας -σκέψη 35η της 18ης Απριλίου 2013: Αναστασιάδης I. κλπ κατά Ελλάδας - σκέψη 43η κ.ά.). Εάν το αρμόδιο δικαστήριο κρίνει ότι πρέπει να επιδικασθεί χρηματικό ποσό για την δίκαιη ικανοποίηση του αιτούντος, προβαίνει αφενός στον καθορισμό του ύψους του εν λόγω ποσού, λαμβάνοντας ιδίως υπ' όψη την περίοδο που υπερβαίνει τον εύλογο χρόνο για την εκδίκαση της υπόθεσης, καθώς και την ενδεχόμενη ικανοποίηση του αιτούντος από άλλα μέτρα προβλεπόμενα στην κείμενη νομοθεσία και αφετέρου στην επιβολή στο Δημόσιο των εξόδων του αιτούντος, κατά τα προβλεπόμενα ειδικότερα στις διατάξεις των παραγράφων 2 και 3 του προαναφερόμενου άρθρου 5 του Ν. 4239/2014 (ΣτΕ μονομελούς σύνθεσης 4467/2012, 1/2013, 3217/2013, 3151/2013, 1275/2014, 299/2015, 980/2017 κ.ά. επί των παρομοίου περιεχομένου ρυθμίσεων των άρθρων 53 έως 58 του Ν. 4055/2012 που αφορούν τη διοικητική δίκη). Περαιτέρω, από τις προαναφερθείσες διατάξεις, ερμηνευόμενες υπό το πρίσμα της νομολογιακής πρακτικής του Ευρωπαϊκού Δικαστηρίου Δικαιωμάτων του Ανθρώπου, προκύπτει ότι η εκτίμηση της εύλογης διάρκειας της δίκης γίνεται ad hoc, με βάση τα επί μέρους χαρακτηριστικά κάθε δίκης. Σε πολύ γενικές γραμμές, γίνεται δεκτό ότι δεν υπάρχει υπέρβαση της εύλογης διάρκειας της δίκης, όταν αυτή διήρκεσε πλέον των δύο ετών ανά βαθμό δικαιοδοσίας, δεν υπερέβη όμως, τουλάχιστον κατά πολύ, τα τρία έτη, χωρίς βεβαίως ν' αποκλείεται όπως και διάρκεια δύο ετών ή και μικρότερη να συνιστά υπέρβαση των ορίων της εύλογης διάρκειας της δίκης, όπως συμβαίνει ιδίως στις αποφάσεις λήψης ασφαλιστικών μέτρων ή εκούσιας δικαιοδοσίας, χωρίς αντιδικία. Όσο μεγαλύτερη είναι η υπέρβαση, τόσο πιο εμφανής καθίσταται η παράβαση του εύλογου χρόνου. Για τον προσδιορισμό του χρόνου που διήρκεσε η συγκεκριμένη δίκη, προκειμένου να κριθεί εάν συντρέχει περίπτωση υπέρβασης της εύλογης διάρκειας της δίκης στον συγκεκριμένο βαθμό δικαιοδοσίας, ως "εκδίκαση" της υπόθεσης, νοείται το χρονικό διάστημα από την υποβολή της αίτησης στο δικαστήριο του συγκεκριμένου βαθμού δικαιοδοσίας και ειδικότερα επί ενδίκου μέσου από τον προσδιορισμό αυτού στο αρμόδιο προς εκδίκασή του δευτεροβάθμιο δικαστήριο ή στον Άρειο Πάγο μέχρι τη δημοσίευση της οριστικής απόφασης του Δικαστηρίου. Και ναι μεν, όπως δέχεται και η νομολογία του ΕΔΔΑ, η εκτέλεση της απόφασης αποτελεί αναπόσπαστο τμήμα της "δίκης", κατά την έννοια του άρθρου 6 παρ. 1 της ΕΣΔΑ (βλ. ΕΔΔΑ, αποφάσεις της 30ης Απριλίου 2012 Βεντούρης κ.λ.π. κατά Ελλάδας, σκέψη 44, της 12ης Απριλίου 2001: Μεσοχωρίτης κατά Ελλάδας, σκέψη 29, της 29ης Σεπτεμβρίου 1996: Zappia κατά Ιταλίας, σκέψεις 18, 20 κ.ά.), πλην όμως δεν συντρέχει τοιαύτη περίπτωση, εάν η απόφαση του δικαστηρίου είναι απορριπτική, οπότε δεν τίθεται ζήτημα εκτέλεσης ή λήψης συγκεκριμένων μέτρων για να διασφαλισθεί η εκτέλεσή της χάριν του ενδιαφερομένου αιτούντος, με συνέπεια το χρονικό διάστημα, που απαιτείται μετά τη δημοσίευση αυτής για την καθαρογραφή και τη θεώρησή της, μετά το πέρας της οποίας ο αιτών μπορεί να λάβει επίσημο αντίγραφο της δημοσιευθείσας απόφασης, να μην συνυπολογίζεται στο χρόνο αυτό, αφού από τη δημοσίευσή της ο αιτών μπορεί να πληροφορηθεί άμεσα το αποτέλεσμα αυτής και να λάβει αντίγραφο του διατακτικού της σε απόσπασμα, και επομένως δεν υφίσταται από την καθυστέρηση αυτή οποιαδήποτε βλάβη (ΣτΕ μονομελούς σύνθεσης 4467/2012, 4062/2013, 2975/2013, 2632/2013, 3205/2015, 4237/2015, 215/2019 πρβλ. και ΕΔΔΑ απόφαση της 1ης Οκτωβρίου 2013 Τεχνική Ολυμπιακή κατά Ελλάδας σκέψη 48).
Στην προκειμένη περίπτωση από τα προσκομισθέντα, από τα διάδικα μέρη και υπάρχοντα στο φάκελο της προκειμένης δικογραφίας έγγραφα, προκύπτουν τα ακόλουθα: Με την 197/2015 τελεσίδικη απόφαση του Τριμελούς Εφετείου Θράκης, που εκδόθηκε, κατά την τακτική διαδικασία, αντιμωλία των διαδίκων, το Εφετείο, συνεκδικάζοντας, μεταξύ άλλων, τις αντίθετες εφέσεις των διαδίκων (ήδη αιτούντος ΝΠΔΔ και του καθ' ου η κρινόμενη αίτηση Ελληνικού Δημοσίου) κατά της 87/2008 οριστικής απόφασης του Πολυμελούς Πρωτοδικείου Ροδόπης, που είχε δεχτεί, κατά πλειοψηφία, εν μέρει την εναντίον του Ελληνικού Δημοσίου από 21-1-2003 αγωγή του ήδη αιτούντος ΝΠΔΔ, για αναγνώριση της κυριότητάς του στα περιγραφόμενα τμήματα ενιαίας έκτασης, συνολικού εμβαδού 27.044,50 στρεμμάτων, που περικλείει στο σύνολό της τη λίμνη Βιστονίδα και περιλαμβάνει και τις νησίδες, όπου ο Ιερός Ναός Αγίου Νικολάου και η Παναγία Παντάνασσα, αφού απέρριψε την από 5-3-2014 αίτηση του ήδη αιτούντος περί ανάκλησης της 660/2009 μη οριστικής απόφασής του, ως ουσιαστικά αβάσιμη, δέχτηκε την από 27-3-2013 αίτηση του Ελληνικού Δημοσίου, περί ανάκλησης της ίδιας 660/2009 μη οριστικής απόφασης, ως κατ' ουσία βάσιμη, ανακάλεσε την 660/2009 μη οριστική απόφασή του, ως προς το σκέλος της περί επανάληψης της συζήτησης της υπόθεσης στο ακροατήριο, απέρριψε την από 5-1-2009 έφεση του ήδη αιτούντος ΝΠΔΔ, ως ουσιαστικά αβάσιμη, δέχτηκε την από 18-12-2008 έφεση με τους από 3-8-2009 πρόσθετους αυτής λόγους του Ελληνικού Δημοσίου, ως προς το κεφάλαιο της εκκαλούμενης περί αναγνώρισης της αναιρεσείουσας κυρίας των εδαφικών τμημάτων: α) τμήμα Γ' (νησίδα Αντά Μπουρού) εμβαδού 1.720 στρεμμάτων, β) τμήμα Δ' (νησίδα, εμβαδού 2,10 στρεμμάτων), όπου είναι κτισμένος ο Ιερός Ναός του Αγίου Νικολάου, οι εγκαταστάσεις και οι βοηθητικοί του χώροι, γ) τμήμα Ε' (νησίδα εμβαδού 0,4 στρεμμάτων), όπου είναι κτισμένος ο Ιερός Ναός της Παναγίας Παντάνασσας και εξαφάνισε, αντίστοιχα, την εκκαλούμενη απόφαση, εν μέρει, μόνο ως προς το αμέσως προαναφερόμενο κεφάλαιο, δικάζοντας στη συνέχεια επί της από 21-1-2003 αγωγής ως προς το αίτημα αναγνώρισης του τότε ενάγοντος, ήδη αιτούντος ΝΠΔΔ κυρίου των αμέσως ανωτέρω εδαφικών τμημάτων, απέρριψε αυτή στο σύνολό της ως ουσιαστικά αβάσιμη, δεχόμενο την προβληθείσα από το αντίδικό της Ελληνικό Δημόσι ένσταση ιδίας κυριότητας στα επίδικα εδαφικά τμήματα. Κατά της απόφασης αυτής του δευτεροβαθμίου δικαστηρίου το ενάγον και ήδη αιτούν ΝΠΔΔ άσκησε ενώπιον του Αρείου Πάγου την από 21.6.2016 αίτησή του κατά του Ελληνικού Δημοσίου, για αναίρεση αυτής, η οποία (αίτηση) περιείχε δέκα τέσσερις (14) αναιρετικούς λόγους. Η εν λόγω αίτηση κατατέθηκε στις 21.9.2016 στη Γραμματεία του Πολιτικού Τμήματος του Αρείου Πάγου για προσδιορισμό. Προσδιορίστηκε στις 5.10.2016 να δικαστεί από το Α1 Πολιτικό Τμήμα στη δικάσιμο της 20.2.2017, μαζί με δικόγραφο προσθέτων λόγων, το οποίο διελάμβανε τρεις λόγους. Κατά τη δικάσιμο εκείνη η υπόθεση αναβλήθηκε, με αίτημα του ήδη αιτούντος, αναιρεσείοντος ΝΠΔΔ, για τις 6.11.2017, οπότε και συζητήθηκε η υπόθεση. Στις 06.07.2020 δημοσιεύθηκε η υπ' αριθμ. 781/2020 απόφαση, η οποία, αφού έκρινε απορριπτέους όλους τους ανωτέρω, κύριους και πρόσθετους αναιρετικούς λόγους, απέρριψε, στο σύνολο, την ανωτέρω αίτηση και τους πρόσθετους αυτής λόγους της, καθώς και τις υπέρ αυτού (αιτούντος) πρόσθετες παρεμβάσεις των: 1) Πατριαρχείου Αλεξανδρείας και πάσης Αφρικής, 2) Ιεράς Κοινότητας Αγίου Όρους Άθω, που εδρεύει στις Καρυές Αγίου Όρους, 3) Αρχιεπισκοπής Σινά και Ιεράς Μονής της Αγίας Αικατερίνης του Θεοβάδιστου Όρους Σινά, 4) Ιεράς Βασιλικής, Πατριαρχικής και Σταυροπηγιακής Μονής Αγίου Ιωάννου του Θεολόγου και Ευαγγελιστού Πάτμου και, 5) Οικουμενικού Πατριαρχείου. Η απόφαση αυτή καθαρογράφηκε στις 23.7.2020 και αρχειοθετήθηκε στις 18.8.2020, οπότε καθίσταται δυνατή η χορήγηση επισήμου πλήρους αντιγράφου της. Συνακόλουθα στην υπό κρίση υπόθεση, το χρονικό διάστημα που πρέπει να ληφθεί, κατ' αρχάς, υπόψη, προκειμένου να κριθεί εάν συντρέχει ή όχι υπέρβαση της εύλογης διάρκειας της δίκης, άρχισε στις 05-10-2016, με τον προσδιορισμό της προαναφερθείσας αίτησης αναίρεσης στον Άρειο Πάγο και έληξε στις 06-07-2020, με τη δημοσίευση της με αριθ. 781/06.07.2020 απορριπτικής απόφασης, οπότε το αιτούν μπορούσε να λάβει γνώση του αποτελέσματος αυτής. Ο απαιτηθείς για την ολοκλήρωση της καθαρογραφής αυτής, επί πλέον, μέχρι τις 23 Ιουλίου 2020, χρόνος δεν θα ληφθεί υπόψη, αφού στη συγκεκριμένη περίπτωση δεν ανακύπτει ζήτημα εκτέλεσης της ως άνω, απορριπτικής, απόφασης και, κατά συνέπεια, το αιτούν δεν υπέστη, ούτε επικαλείται, ότι υπέστη βλάβη κατά τη διάρκεια του χρόνου αναμονής από τη δημοσίευση μέχρι την ολοκλήρωση της καθαρογραφής και την αρχειοθέτησή της. Από το διάστημα όμως αυτό που διήρκεσε από τις 05.10.2016 έως και τις 06.07.2020, ήτοι για τρία (3) έτη, εννέα (9) μήνες και μία (1) ημέρα, πρέπει ν' αφαιρεθεί το χρονικό διάστημα από τις 20-02-2017 μέχρι και τις 06-11-2017, κατά το οποίο η εκδίκαση της υποθέσεως είχε αναβληθεί με πρωτοβουλία και αίτημα του ήδη αιτούντος, αναιρεσείοντος, ως διαδίκου έχοντος το δικαίωμα διαθέσεως του αντικειμένου της δίκης αυτής (106 ΚΠολΔ), ήτοι, χρονικό διάστημα, οκτώ (8) μηνών και δέκα πέντε (15) ημερών. Ο χρόνος αυτός δεν συνυπολογίζεται στο χρόνο εκδίκασης της υπόθεσης, ενόψει του ότι, όπως ανεφέρθη, η υπόθεση αναβλήθηκε με αίτημα του ήδη αιτούντος, για λόγους, που αφορούσαν το ίδιο και δεν σχετίζονται με ενέργειες ή παραλείψεις των αρμοδίων Δικαστικών Λειτουργών και Γραμματέων του Αρείου Πάγου και, έτσι, με τη συμπεριφορά του αυτή, το αιτούν, συνέβαλε στην καθυστέρηση της εκδίκασής της, κατά το εν λόγω χρονικό διάστημα. Επομένως, η όλη διαδικασία διήρκεσε από 05-10-2016 μέχρι 20.02.2017, οπότε με αίτηση του αιτούντος αναβλήθηκε η εκδίκαση της υπόθεσης για τις 06-11-2017 και από τις 06.11.2017 μέχρι τις 06-07-2020, ήτοι διήρκεσε τρία (3) έτη και δέκα πέντε (15) ημέρες, συνολικά. Εξ άλλου, τα ζητήματα που αντιμετωπίσθηκαν, τελικώς, με την πιο πάνω απόφαση εμφάνιζαν ιδιαίτερη δυσχέρεια και πολυπλοκότητα κατά το δικονομικό, νομικό και ουσιαστικό τους μέρος και το Δικαστήριο είχε να κρίνει και επιλύσει, αφενός, δικονομικά ζητήματα, τα οποία δεν είχαν απασχολήσει, μέχρι τότε, τη νομική Θεωρία και Νομολογία και, αφετέρου δυσχερή νομικά ζητήματα ερμηνείας και εφαρμογής ουσιαστικών κανόνων του Βυζαντινορωμαϊκού, Οθωμανικού και νεότερου Ελληνικού Αστικού Δικαίου, του τελευταίου δε υπό την ισχύ τόσο πριν όσο και μετά την εισαγωγή του ισχύοντος Αστικού Κώδικα, και, τέλος, κανόνων Διεθνών Συνθηκών. Ειδικότερα, με τον ένατο αναιρετικό λόγο, μεταξύ άλλων, είχε προβάλει το ήδη αιτούν, αναιρεσείον την αιτίαση της, παρά το νόμο, μη κήρυξης, από το δευτεροβάθμιο Δικαστήριο, της ακυρότητας της εκκαλούμενης 87/2008 απόφασης του Πολυμελούς Πρωτοδικείου Ροδόπης, αφού το τελευταίο, μετά την υποβολή, στις 25-6-2004, της κοινής δήλωσης των διαδίκων περί ανακλήσεως της παράστασής τους και μη εκδόσεως αποφάσεως επί της συζητηθείσας, στις 5-11-2003, από 21-1-2003 αγωγής της, δεν είχε πλέον την εξουσία να αποφανθεί επί αυτής (αγωγής), κατ' εφαρμογή των δικονομικών αρχών διαθέσεως και συζητήσεως (106 ΚΠολΔ), άλλως των διατάξεων των άρθρων 294, 295 παρ.1 και 299 ΚΠολΔ. Το δικονομικό τούτο θέμα δεν είχε απασχολήσει μέχρι τότε τη νομική Θεωρία και Νομολογία η δε έρευνα και επίλυσή του ήταν ιδιαίτερα δυσχερής. Ούτε και αποτέλεσε το ζήτημα αυτό αντικείμενο αναιρετικού ελέγχου των επικαλουμένων, από το αιτούν ΝΠΔΔ, προηγουμένων, της επίμαχης, αποφάσεων 981 και 982/2019 του ίδιου Τμήματος του Αρείου Πάγου, που έκριναν επί αιτήσεων αναιρέσεως αυτού, κατά των 3259 και 3260/2015 οριστικών αποφάσεων του Εφετείου Αθηνών, κατά τη συζήτηση των οποίων (αιτήσεων αναιρέσεως), σημειωτέον επιπροσθέτως, δεν είχαν ασκήσει πρόσθετες παρεμβάσεις υπέρ αυτού (ήδη αιτούντος), ως αναιρεσείοντος, τα προαναφερόμενα ΝΠΔΔ και ΝΠ του Δημοσίου Διεθνούς Δικαίου, με αποτέλεσμα, στην προκειμένη περίπτωση, να τίθενται υπό την κρίση του Δικαστηρίου του Αρείου Πάγου, που εξέδωσε την επίμαχη (781/2020) απόφαση, πέραν των ανωτέρω και τα δικονομικά και ουσιαστικά ζητήματα της θεμελίωσης του εννόμου συμφέροντος των προαναφερθέντων νομικών προσώπων για πρόσθετη παρέμβασή τους, στην υπόψη δίκη, προς υποστήριξη του ήδη αιτούντος και τότε αναιρεσείοντος. Επίσης, με τους έβδομο, όγδοο, ένατο (για τον οποίο τα παραπάνω αναφέρθηκαν), δέκατο, ενδέκατο και δωδέκατο αναιρετικούς λόγους, κρίθηκαν, με την επίμαχη απόφαση, ζητήματα κυριότητας, νομής και κατοχής, των επίμαχων εδαφικών εκτάσεων, υπό την ισχύ του Βυζαντινορωμαϊκού δικαίου, του Οθωμανικού Δικαίου, το δικαίωμα κυριότητας, επ' αυτών, δικαιώματι πολέμου, καθώς και ερμηνείας Χρυσοβούλου λόγου Σέρβου ηγεμόνα και της νομικής αξιολόγησης της αποδεικτικής ισχύος πατριαρχικού εγγράφου (τακριρίου/αναφοράς) του Πατριάρχη Νεοφύτου Ζ' του έτους 1791, επίσης, υπό το πρίσμα κανόνων του Οθωμανικού Δικαίου. Με τους τρεις δε πρόσθετους αναιρετικούς λόγους το ανωτέρω Τμήμα του Αρείου Πάγου, έκρινε, επίσης, επί ιδιαιτέρως δυσχερών νομικών ζητημάτων, αναγομένων στην ερμηνεία κανόνων διεθνών συνθηκών, όπως των άρθρων 1 και 3 του Οθωμανικού Νόμου περί Γαιών, σε συνδυασμό με άρθρα 40-45 Συνθήκης Λωζάνης, των άρθρων 1, 7 και 27 Συνθήκης της Άγκυρας και Ν. 3647/2008, αναφορικά με το καθεστώς των δημοσίων και βακουφικών γαιών, καθώς και στην ερμηνεία κανόνων ουσιαστικού δικαίου υπό το νομικό καθεστώς της κατοχής αυτών (γαιών) από το Οθωμανικό, το διάδοχο αυτού Βουλγαρικό Κράτος και το Ελληνικό Δημόσιο, το οποίο διαδέχθηκε το τελευταίο και, ακόμη, του 12ου Κανόνα της Ζ' Οικουμενικής Συνόδου, περί ανεκποιήτου των μοναστηριακών αυτουργίων, σε συνδυασμό προς τις ισχύσασες διατάξεις του Εκκλησιαστικού και Βυζαντινορωμαϊκού Δικαίου. Όλα αυτά τα νομικά ζητήματα, επί των οποίων έκρινε η επίμαχη απόφαση του Α1 Τμήματος του Αρείου Πάγου, ήταν, όπως αναφέρθηκε, ιδιαίτερα δυσχερή και πολύπλοκα, ενώ δεν είχαν τύχει ιδιαίτερης έρευνας από τη Νομολογία των Ελληνικών Δικαστηρίων και ενδελεχούς μελέτης από τη νομική Θεωρία, σημειουμένου ότι ακόμη και το αιτούν δεν αμφισβητεί την πολυπλοκότητα αυτών των ζητημάτων. Το γεγονός, εξάλλου, ότι τα αναφερόμενα στους 1ο - 6ο και 13ο - 14ο αναιρετικούς λόγους ζητήματα είχαν αντιμετωπισθεί και απορριφθεί με την ίδια, με αυτή της επίμαχης απόφασης, αιτιολογία, από τις 981 και 982/2019 αποφάσεις του ανωτέρω Τμήματος (Α1) του Αρείου Πάγου, οι οποίες εκδόθηκαν, υπό την ίδια σύνθεση Δικαστών, επί αιτήσεων αναιρέσεως του ήδη αιτούντος κατά του αντιδίκου του Ελληνικού Δημοσίου, δεν απομειώνει τη δυσχέρεια και πολυπλοκότητα αυτών (ζητημάτων), στο πλαίσιο της έρευνάς τους, υπό τις αναιρετικές αιτιάσεις της κρινόμενης περίπτωσης. Και τούτο διότι οι ως άνω, επικαλούμενες από το αιτούν, αποφάσεις, έκριναν επί αιτήσεων αναιρέσεως αυτού κατά του Ελληνικού Δημοσίου, επί διαφορετικών αποφάσεων και δη των 3259 και 3260/2015 άλλου δευτεροβαθμίου Δικαστηρίου, ήτοι του Εφετείου Αθηνών, οι οποίες δεν διελάμβαναν τις ίδιες αιτιολογίες, με αυτές της ως άνω 197/2015 του Εφετείου Θράκης και δεν είχαν κρίνει αυτές για όλα τα ανωτέρω αναφερόμενα νομικά ζητήματα, που κρίθηκαν με την τελευταία αυτή απόφαση. Επομένως, υφίσταται ταύτιση αντικειμένου μόνο επί των υποθέσεων επί των οποίων εκδόθηκαν οι 981 και 982/2019 αποφάσεις του ανωτέρω Τμήματος του Αρείου Πάγου, ενώ, αντίθετα, τα ζητήματα, επί των οποίων έκρινε η επίμαχη (781/2020) απόφαση, αναφέρονται σε διαφορετικό, προς εκείνο των ανωτέρω αποφάσεων, αντικείμενο δίκης και για την αντιμετώπιση του οποίου απαιτείτο διαφορετική και ιδιαίτερη ενασχόληση των Δικαστών της Σύνθεσής του. Περαιτέρω, το διακύβευμα της υπόθεσης, ενόψει των εκτιθεμένων στην κρινόμενη αίτηση περιστάσεων, όπως αυτές αναφέρονται στην αρχή της παρούσας απόφασης, δεν ήταν εξόχως σημαντικό για το αιτούν, αφού αυτό δεν επικαλείται, ούτε και προέκυψε ότι, κατά το ανωτέρω χρονικό διάστημα, το οποίο μεσολάβησε μεταξύ του προσδιορισμού εκδίκασης της αίτησης αναίρεσής του και της δημοσίευσης της επίμαχης απόφασης, οι θρησκευτικές τελετές δεν πραγματοποιούνταν, στους αναφερόμενους στην αίτησή του Ναούς, σύμφωνα με την Αγιορείτικη τάξη, ώστε τούτο να έχει ουσιώδη αρνητική επίδραση στο εκκλησιαστικό κύρος του (αιτούντος), με την έννοια ότι εμφανιζόταν επί μακρόν, εντός της οικείας Αγιορείτικης Κοινότητας, αδύναμο να ανταπεξέλθει στην υποχρέωσή του να διαφυλάττει υπευθύνως τα Αγιορείτικα θυσιαστήρια. Ούτε και μπορούσε, άλλωστε, η καθυστέρηση στην έκδοση της επίμαχης απόφασης, που έκρινε επί υποθέσεως αφορώσας διαφορά για περιουσιακά δικαιώματα, μεταξύ των διαδίκων, ο χειρισμός της οποίας, σημειωτέον, είχε ανατεθεί, από το αιτούν, σε επιφανείς νομικούς της Χώρας, να παρεμποδίζει τους εκπροσώπους του να αφοσιωθούν, αποκλειστικά, στην επιτέλεση του (μη σχετιζομένου με περιουσιακά αντικείμενα και διαφορές) πνευματικού τους έργου και στη λατρεία του Θεού, στα μοναστικά του καθιδρύματα. Επιπροσθέτως, η επικαλούμενη καθυστέρηση δεν μπορούσε να επιδράσει ούτε και επέδρασε στην εμπλοκή των ανωτέρω μελών της Μοναστικής του Αδελφότητας, ως κατηγορουμένων, σε ποινικές δίκες ή στη μακρά διάρκεια αυτών. Και τούτο διότι οι επικαλούμενες, από το αιτούν, ποινικές δίκες, σε βάρος των προαναφερθέντων μελών της Αδελφότητάς του, οι οποίες, πέραν του ότι δεν αφορούσαν το ίδιο αντικείμενο, καθώς και τα κριθέντα, με την επίμαχη απόφαση του Αρείου Πάγου, ζητήματα, είχαν αρχίσει, πολύ χρόνο πριν ασκηθεί η υπόψη αίτηση αναίρεσης αυτού και δη από του έτους 2015, ενώ οι ανωτέρω κατηγορούμενοι αθωώθηκαν, αμετάκλητα, με την 1336/2017 απόφαση του Α' Τριμελούς Εφετείου Κακουργημάτων Αθηνών, η οποία εκδόθηκε στις 20-03-2017, ήτοι οκτώ, περίπου, μήνες πριν τη συζήτηση ενώπιον του Αρείου Πάγου της ανωτέρω αίτησης αναίρεσης, επί της οποίας εκδόθηκε η ως άνω 781/2020 (επίμαχη) απόφαση του Α1 Τμήματος αυτού. Τέλος, αναφορικά με την αιτίαση ότι το Δικαστήριο του Αρείου Πάγου υπείχε θετική υποχρέωση να λάβει ειδικά μέτρα, οργανώνοντας την ενώπιόν του διαδικασία, με τρόπο ώστε να απορροφηθεί η προηγούμενη καθυστέρηση στην εκδίκαση της ένδικης διαφοράς (ενώπιον του Πρωτοδικείου και του Εφετείου), με αποτέλεσμα η συνολική διάρκεια αυτής ενώπιον της πολιτικής δικαιοσύνης να κρατήσει δεκαεπτά έτη και οκτώ μήνες, πρέπει να σημειωθεί ότι αυτή αβάσιμα προβάλλεται, εν προκειμένω και δη στο πλαίσιο εφαρμογής των ανωτέρω διατάξεων του ν. 4239/2014. Τούτο δε διότι, η αιτίαση αυτή δεν βρίσκει έρεισμα στο ανωτέρω νομοθέτημα, το οποίο, όπως, άλλωστε και το προηγούμενο αυτού (άρθρα 53 - 58 Ν. 4055/2012), προβλέπει την υποβολή αίτησης για αποζημίωση ανά βαθμό δικαιοδοσίας. IV. Κατόπιν τούτων, το Δικαστήριο εκτιμώντας το σύνολο των περιστάσεων της προκειμένης υποθέσεως, με βάση και τα προαναφερθέντα κριτήρια, κρίνει ότι το χρονικό διάστημα, κατά το οποίο διήρκεσε η εκδίκασή της [τρία (3) έτη και δέκα πέντε (15) ημέρες σε αναιρετικό στάδιο], του χρόνου τούτου προκύπτοντος μετά την αφαίρεση των ανωτέρω αναφερομένων χρονικών διαστημάτων, ικανοποιεί τις απαιτήσεις της "εύλογης διάρκειας" της δίκης, κατά την έννοια των άρθρων 1 και 5 παρ.1 του Ν. 4239/2014, και παράλληλα τις απαιτήσεις της "λογικής προθεσμίας", κατά την έννοια του άρθρου 6 παράγραφος 1 της ΕΣΔΑ. Λαμβανομένου, περαιτέρω, υπ' όψη, αφενός μεν, ότι το διάστημα αυτό είναι εντός των γενικών χρονικών πλαισίων, όπως το ΕΔΔΑ δέχεται, συνήθως, ότι δεν υπάρχει υπέρβαση της εύλογης διάρκειας της δίκης, αφ' ετέρου, ότι η καθυστέρηση στη δημοσίευση της επίμαχης απόφασης, από τη συζήτηση της αίτησης αναίρεσης, επί της οποίας αυτή εκδόθηκε, οφείλεται, κατά κύριο λόγο, στην, σε προηγούμενη θέση της παρούσας απόφασης αναφερόμενη, πολυπλοκότητα και στην ιδιαίτερη δυσχέρεια, που εμφάνιζε η ερμηνεία των δικονομικού και ουσιαστικού δικαίου διατάξεων, με βάση τις οποίες κρίθηκαν οι (ικανοί τον αριθμό) κύριοι και πρόσθετοι αναιρετικοί λόγοι της, καθώς και οι πρόσθετες παρεμβάσεις, που άσκησαν τα προαναφερθέντα εκκλησιαστικά νομικά πρόσωπα και, εκ τρίτου, ότι δεν υπήρξε έλλειψη οργανωτικών μέτρων πάγιου χαρακτήρα, από τις κρατικές αρχές, κρίνεται, συνακόλουθα, ότι αυτή (καθυστέρηση) δεν ήταν αδικαιολόγητη, κατά την έννοια του άρθρου 1 του Ν. 4239/2014. Επομένως, η ένδικη, από 12.10.2020, αίτηση πρέπει ν' απορριφθεί ως αβάσιμη κατ' ουσία. Τέλος, πρέπει να διαταχθεί η εισαγωγή του παραβόλου στο δημόσιο ταμείο, κατ' ανάλογη εφαρμογή του άρθρου 495 παρ. 3 του ΚΠολΔ, όπως ισχύει μετά την αντικατάστασή του με το άρθρο 1 άρθρο τρίτο του Ν. 4335/2015. Εν όψει δε της, κατά την κρίση του Δικαστηρίου, εύλογης αμφιβολίας του αιτούντος ως προς την έκβαση της ανοιγείσας με την ως άνω από 12.10.2020 αίτησή του δίκης, δεν συντρέχει περίπτωση επιβολής σε βάρος του δικαστικής δαπάνης υπέρ του Δημοσίου, κατ' εφαρμογή του τελευταίου εδαφίου της παρ. 3 του άρθρου 5 του Ν. 4239/2014, το οποίο ορίζει ότι σε περίπτωση απόρριψης της αίτησης για δίκαιη ικανοποίηση λόγω υπέρβασης του εύλογου χρόνου διαρκείας της δίκης, η επιδίκαση δικαστικής δαπάνης υπέρ του Δημοσίου είναι δυνητική για το Δικαστήριο.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Απορρίπτει την αναφερόμενη στο σκεπτικό της παρούσας αίτηση.
Διατάσσει την εισαγωγή του παραβόλου στο δημόσιο ταμείο.
Κρίθηκε, αποφασίσθηκε και δημοσιεύθηκε σε δημόσια συνεδρίαση στην Αθήνα την 1η Φεβρουαρίου 2021.
Ο ΠΡΟΕΔΡΕΥΩΝ ΑΡΕΟΠΑΓΙΤΗΣ Ο ΓΡΑΜΜΑΤΕΑΣ
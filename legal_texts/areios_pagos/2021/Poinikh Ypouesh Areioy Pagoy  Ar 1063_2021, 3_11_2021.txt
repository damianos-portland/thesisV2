Αριθμός 1063/2021
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ζ' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Μιλτιάδη Χατζηγεωργίου, Αντιπρόεδρο του Αρείου Πάγου, Βασιλική Ηλιοπούλου, Κωνσταντίνα Μαυρικοπούλου, Μαρία Κουβίδου και Άννα Φωτοπούλου - Ιωάννου - Εισηγήτρια, Αρεοπαγίτες.
Συνήλθε σε δημόσια συνεδρίαση στο Κατάστημά του στις 6 Οκτωβρίου 2021, με την παρουσία του Αντεισαγγελέα του Αρείου Πάγου Παναγιώτη Αθανασίου (γιατί κωλύεται ο Εισαγγελέας) και της Γραμματέως Ευθυμίας Καλογεροπούλου, για να δικάσει την αίτηση του αναιρεσείοντος - κατηγορουμένου Χ. Ξ. του Δ., κατοίκου ..., ο οποίος εκπροσωπήθηκε από τον πληρεξούσιο δικηγόρο του Βασίλειο Παναγιωτακόπουλο, για αναίρεση της υπ'αριθ.2392/2019 αποφάσεως του Πενταμελούς Εφετείου Αθηνών.
Το Πενταμελές Εφετείο Αθηνών με την ως άνω απόφασή του διέταξε όσα λεπτομερώς αναφέρονται σ' αυτή, και o αναιρεσείων - κατηγορούμενος ζητεί την αναίρεση αυτής, για τους λόγους που αναφέρονται στην από 07 Ιανουαρίου 2021 αίτησή του αναιρέσεως, η οποία ασκήθηκε ενώπιον της Γραμματέως του Εφετείου Αθηνών, Βασιλικής Κονδύλη, έλαβε αριθμό Ε.Μ.: 1/202127-5-2021 και καταχωρίστηκε στο οικείο πινάκιο με τον αριθμό 169/21.
Αφού άκουσε Τον Αντεισαγγελέα, που πρότεινε να απορριφθεί η αίτηση και να επιβληθούν τα έξοδα στον αναιρεσείοντα και τον πληρεξούσιο δικηγόρο του αναιρεσείοντος, που ζήτησε όσα αναφέρονται στα σχετικά πρακτικά.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Η κρινόμενη από 07.01.2021 αίτηση (ασκηθείσα με δήλωση ενώπιον του Γραμματέα του Εφετείου Αθηνών) του Χ. Ξ. για αναίρεση της υπ' αριθμ.2392/2019 απόφασης του Πενταμελούς Εφετείου Αθηνών, έχει ασκηθεί νομότυπα και εμπρόθεσμα, περιέχει δε σαφείς και ορισμένους λόγους αναίρεσης και δη αυτούς της έλλειψης ειδικής και εμπεριστατωμένης αιτιολογίας και της εσφαλμένης εφαρμογής ουσιαστικής ποινικής διάταξης (άρθρ.510 παρ.1 στοιχ.Δ' και Ε' του ΚΠοινΔ). Επομένως, είναι παραδεκτή και πρέπει να εξεταστεί περαιτέρω.
Από το άρθρο 2 του νέου ΠΚ, που κυρώθηκε με το Ν. 4619/2019 και τέθηκε σε ισχύ κατά το άρθρο 460 του ίδιου Κώδικα από την 1-7- 2019, με το οποίο ορίζεται ότι "1. Αν από την τέλεση της πράξης ως την αμετάκλητη εκδίκασή της ίσχυσαν περισσότερες διατάξεις νόμων, εφαρμόζεται αυτή που στη συγκεκριμένη περίπτωση οδηγεί στην ευμενέστερη μεταχείριση του κατηγορουμένου. 2. Αν μεταγενέστερος νόμος χαρακτήρισε την πράξη μη αξιόποινη (ανέγκλητη), παύει η εκτέλεση της ποινής που επιβλήθηκε καθώς και τα ποινικά επακόλουθά της όπως και η εκτέλεση των μέτρων ασφαλείας", προκύπτει, ότι τροποποιείται η καθιερωθείσα και περιγραφόμενη στο ίδιο άρθρο του προηγούμενου Ποινικού Κώδικα αρχή της αναδρομικότητας του επιεικέστερου νόμου, που ίσχυσε από την τέλεση της πράξης μέχρι του χρόνου της αμετάκλητης εκδίκασης της υπόθεσης, ώστε να είναι σαφές ότι εφαρμόζεται πάντα η επιεικέστερη διάταξη και όχι ο νόμος ως ενιαίο "όλον" και ότι προδήλως ευμενέστερος για τον κατηγορούμενο είναι ο μεταγενέστερος της τέλεσης της πράξης νόμος, όταν καθιστά την πράξη ανέγκλητη. Περαιτέρω, σύμφωνα με τις διατάξεις του άρθρου 25 παρ. 1 του Ν. 1882/1990, όπως αυτές τροποποιήθηκαν και συμπληρώθηκαν με τα άρθρα 18 παρ. 2 και 28 παρ. 2-4 του Ν. 2948/2001, 34 του Ν. 3016/2002, 34 παρ. 1 του Ν. 3220/2004, 3 παρ. 1 του Ν. 3943/2011, 20 του Ν. 4321/2015 και 8 του Ν. 4337/2015, "1. Όποιος δεν καταβάλλει τα βεβαιωμένα στη Φορολογική Διοίκηση χρέη προς το Δημόσιο, τα νομικά πρόσωπα δημοσίου δικαίου, τις επιχειρήσεις και τους οργανισμούς του ευρύτερου δημόσιου τομέα για χρονικό διάστημα μεγαλύτερο των τεσσάρων (4) μηνών τιμωρείται με ποινή φυλάκισης: α) Ενός (1) τουλάχιστον έτους, εφόσον το συνολικό χρέος από κάθε αιτία, συμπεριλαμβανομένων των κάθε είδους τόκων ή προσαυξήσεων και λοιπών επιβαρύνσεων μέχρι την ημερομηνία σύνταξης του πίνακα χρεών, υπερβαίνει το ποσό των εκατό χιλιάδων (100.000) ευρώ. β) Τριών (3) τουλάχιστον ετών, εφόσον το συνολικό χρέος, σύμφωνα με τα οριζόμενα στην ανωτέρω περίπτωση α', υπερβαίνει το ποσό των διακοσίων χιλιάδων (200.000) ευρώ. Η ποινική δίωξη ασκείται ύστερα από αίτηση του Προϊσταμένου της Δ.Ο.Υ. ή των Ελεγκτικών Κέντρων ή του Τελωνείου προς τον Εισαγγελέα Πρωτοδικών της έδρας τους, που συνοδεύεται υποχρεωτικά από πίνακα χρεών, συμπεριλαμβανομένων των κάθε είδους τόκων ή προσαυξήσεων και λοιπών επιβαρύνσεων.
Κατά τη σαφή διατύπωση του άρθρου 25 του Ν. 1882/1990, για κάθε πίνακα χρεών, ο οποίος υποβάλλεται στον εισαγγελέα με την αίτηση του προϊσταμένου της Δ.Ο.Υ., ασκείται ξεχωριστή ποινική δίωξη, που περιλαμβάνει, ως μία πράξη, τη μη καταβολή του αναφερόμενου στον πίνακα συνολικού χρέους, το οποίο είναι δυνατόν να προέρχεται από οποιαδήποτε αιτία, χωρίς διάκριση πλέον και επιρροή, ανάλογα με το ύψος και την προέλευση του κάθε επί μέρους χρέους του πίνακα. Δεν πρόκειται, δηλαδή, λόγω της μη καταβολής καθενός χρέους του πίνακα, για κατ' εξακολούθηση έγκλημα, ήτοι για περισσότερες πράξεις τελεσθείσες με ενότητα δόλου, αλλά ο νόμος κυριαρχικά θεωρεί πλέον, ότι τα μη καταβληθέντα και περιεχόμενα σε κάθε πίνακα χρέη συνιστούν ένα και μόνο έγκλημα, της μη καταβολής του αθροίσματος των χρεών του πίνακα και μάλιστα με χρόνο τέλεσης τη συμπλήρωση τετραμήνου από το χρόνο που έπρεπε να καταβληθούν αυτά. Με τη ρύθμιση αυτή, η καθυστέρηση καταβολής χρεών προς το Δημόσιο αποκτά τη μορφή ενός εν δυνάμει ιδιότυπου αθροιστικού εγκλήματος, αφού ενδέχεται πλέον να θεμελιώνεται η ποινική ευθύνη, στην περίπτωση, κατά την οποία το μη καταβληθέν ποσό ξεπερνά το ελάχιστο όριο (ήδη των 100.000 ευρώ) ή μετά από επανειλημμένη μη καταβολή χρεών συνολικού ποσού ανωτέρου των 200.000 ευρώ, χωρίς, όμως, τη συνδρομή του στοιχείου της καθ' έξη ή κατ' επάγγελμα τέλεσης στη νομοτυπική μορφή, που χαρακτηρίζει τα αθροιστικά εγκλήματα, γι' αυτό και γίνεται λόγος για ιδιότυπο αθροιστικό έγκλημα. Εξάλλου, με το άρθρο 8 του Ν. 4337/2015, η ισχύς του οποίου άρχισε από τη δημοσίευσή του στην Εφημερίδα της Κυβερνήσεως, δηλαδή από τις 17-10-2015, οι διατάξεις των άρθρων 17 και 18 του Ν. 2523/1997, (περί φοροδιαφυγής στο εισόδημα και στην καταβολή Φ.Π.Α., αντίστοιχα) αντικαταστάθηκαν με τις σχετικές ρυθμίσεις του άρθρου 66, που προστέθηκε στο Ν. 4174/2013 "Κώδικας Φορολογικής Διαδικασίας κλπ". Τέλος στο άρθρο 469 του νέου ΠΚ, που ισχύει, όπως προαναφέρθηκε, από 1-7-2019, ορίζεται ότι "Μετά το εδάφιο β' της παρ. 1 του άρθρου 25 του ν. 1882/1990 προστίθεται εδάφιο γ' ως εξής: Στην αίτηση και στον πίνακα χρεών, που υποβάλλονται σύμφωνα με το προηγούμενο εδάφιο, δεν συμπεριλαμβάνονται και δεν υπολογίζονται, για τον προσδιορισμό της ευθύνης του προσώπου, τα χρέη που προέρχονται από τη μη εκτέλεση χρηματικών ποινών που επιβλήθηκαν από ποινικό δικαστήριο και οι σχετικές με αυτά προσαυξήσεις, τόκοι και λοιπές επιβαρύνσεις, καθώς και τα χρέη από τα αδικήματα που τυποποιούνται στο άρθρο 66 του Κώδικα Φορολογικής Διαδικασίας μαζί με τις σχετικές με αυτά προσαυξήσεις, τόκους και λοιπές επιβαρύνσεις". Κατ' αυτόν τον τρόπο, με την τελευταία διάταξη του νέου Ποινικού Κώδικα, επαναρυθμίζεται το προβλεπόμενο στο άρθρο 25 του ν. 1882/1990 ποινικό αδίκημα της μη καταβολής βεβαιωμένων στη Φορολογική Διοίκηση χρεών προς το Δημόσιο, τα νομικά πρόσωπα δημοσίου δικαίου, καθώς και τις επιχειρήσεις και τους οργανισμούς του ευρύτερου δημόσιου τομέα, αφού ρητά ορίζεται, ότι στις (νέες) αιτήσεις και στον πίνακα χρεών που υποβάλλονται προς τον Εισαγγελέα Πρωτοδικών, κατά το άρθρο αυτό, δεν συμπεριλαμβάνονται και δεν υπολογίζονται για τον προσδιορισμό της ποινικής ευθύνης του προσώπου οι οφειλές που αφορούν χρέη που προέρχονται από τα φορολογικά αδικήματα που τυποποιούνται στο άρθρο 66 του 4174/2013 (Κώδικα Φορολογικής Διαδικασίας), μαζί με τις σχετικές με αυτά προσαυξήσεις, τόκους και λοιπές επιβαρύνσεις. Κι αυτό, γιατί, σύμφωνα με την αιτιολογική έκθεση, θεραπεύεται το άτοπο της διπλής αξιολόγησης των αξιόποινων φορολογικών παραβάσεων, ήτοι, τόσο κατά τις διατάξεις του άρθρου 25 του ν. 1882/1990, όσο και κατά τις διατάξεις του άρθρου 66 του ν. 4174/2013 σε συνδυασμό με εκείνες του άρθρου 8 του Ν. 4337/2015. Ως εκ τούτου, τα ποσά που αποτελούν το αποκομισθέν ή το επιδιωχθέν προϊόν των εν λόγω φορολογικών παραβάσεων αποκλείονται πλέον από την αντικειμενική υπόσταση του αδικήματος του άρθρου 25 του Ν. 1882/1990, δεδομένου ότι η μη καταβολή τους τυποποιείται ήδη ποινικά από το άρθρο 66 του ΚΦΔ.
Συνεπώς, εφόσον η προπαρατεθείσα διάταξη του άρθρου 469 του νέου ΠΚ, στην οποία αναφέρεται ότι στην αίτηση και τον συνοδεύοντα αυτή πίνακα χρεών, που υποβάλλονται από τα προαναφερθέντα πρόσωπα προς άσκηση ποινικής δίωξης (άρθρο 25 παρ.1 εδ. β' του Ν. 1882/1990), δεν συμπεριλαμβάνονται και δεν υπολογίζονται για τον προσδιορισμό της ευθύνης του προσώπου τα παραπάνω χρέη με τις προσαυξήσεις τους κ.λπ. από τα τυποποιούμενα στο άρθρο 66 του Κώδικα Φορολογικής Διαδικασίας αδικήματα, είναι ευμενέστερη, η πράξη της μη καταβολής των χρεών αυτών στο Δημόσιο έχει πλέον καταστεί ανέγκλητη (ΑΠ 414/2020, ΑΠ 473/2020). Περαιτέρω, έλλειψη της απαιτούμενης, από τα άρθρα 93 παρ. 3 του Συντάγματος και 139 του ΚΠοινΔ, ειδικής και εμπεριστατωμένης αιτιολογίας της καταδικαστικής απόφασης, από την οποία ιδρύεται ο προβλεπόμενος από το άρθρο 510 παρ. 1 στοιχ. Δ' ΚΠοινΔ λόγος αναίρεσης υπάρχει, όταν δεν αναφέρονται σ' αυτή, με σαφήνεια, πληρότητα και χωρίς αντιφάσεις ή λογικά κενά, τα πραγματικά περιστατικά, που αποδείχθηκαν από την ακροαματική διαδικασία, στα οποία στηρίχθηκε η κρίση του δικαστηρίου για τη συνδρομή των αντικειμενικών και υποκειμενικών στοιχείων του εγκλήματος, για το οποίο καταδικάστηκε ο κατηγορούμενος, οι αποδείξεις που τα θεμελιώνουν και οι νομικές σκέψεις υπαγωγής των περιστατικών αυτών στις εφαρμοσθείσες ουσιαστικές ποινικές διατάξεις. Για την ύπαρξη τέτοιας αιτιολογίας είναι παραδεκτή η αλληλοσυμπλήρωση του αιτιολογικού με το διατακτικό της απόφασης, τα οποία αποτελούν ενιαίο σύνολο. Λόγο αναίρεσης της απόφασης συνιστά, κατά το άρθρο 510 παρ. 1 στοιχ. Ε' ΚΠοινΔ, και η εσφαλμένη εφαρμογή ή ερμηνεία ουσιαστικής ποινικής διάταξης. Εσφαλμένη ερμηνεία υπάρχει, όταν το δικαστήριο αποδίδει στο νόμο διαφορετική έννοια από εκείνη που πραγματικά έχει, ενώ εσφαλμένη εφαρμογή, όταν το δικαστήριο, χωρίς να παρερμηνεύσει το νόμο, δεν υπήγαγε ορθά τα πραγματικά περιστατικά, που δέχθηκε ότι αποδείχθηκαν, στη διάταξη που εφαρμόσθηκε. Περίπτωση δε εσφαλμένης εφαρμογής ουσιαστικής ποινικής διάταξης, που ιδρύει τον ανωτέρω αναιρετικό λόγο από το άρθρο 510 παρ. 1 στοιχ. Ε' ΚΠοινΔ, συνιστά και η εκ πλαγίου παραβίαση της διάταξης αυτής, η οποία υπάρχει, όταν στο πόρισμα της απόφασης, που προκύπτει από την αλληλοσυμπλήρωση του σκεπτικού και του διατακτικού της και ανάγεται στα στοιχεία και την ταυτότητα του εγκλήματος, έχουν εμφιλοχωρήσει ασάφειες, αντιφάσεις ή λογικά κενά, που καθιστούν ανέφικτο τον αναιρετικό έλεγχο σε σχέση με την ορθή εφαρμογή του νόμου, οπότε η απόφαση δεν έχει νόμιμη βάση.
Στην προκείμενη περίπτωση, όπως προκύπτει από το σκεπτικό της προσβαλλόμενης ως άνω απόφασής του, με αριθμό 2392/27.11.2019, το Πενταμελές Εφετείο Αθηνών, μετά από συνεκτίμηση όλων των αποδεικτικών μέσων, τα οποία προσδιορίζονται κατ` είδος σ` αυτή, δέχθηκε ανελέγκτως, ότι αποδείχθηκαν τα εξής: " ο κατηγορούμενος στο τόπο και χρόνο που αναφέρονται στο διατακτικό, έχοντας την ιδιότητα του οφειλέτη του Δημοσίου και ενώ τα χρέη του κατέστησαν ληξιπρόθεσμα κατά την ισχύ του Ν.3220/1994, με πρόθεση καθυστέρησε την καταβολή αυτών προς το Δημόσιο για χρονικό διάστημα μεγαλύτερο των τεσσάρων μηνών, το δε ποσό της ληξιπρόθεσμης για την καταβολή οφειλής του μαζί με τις κάθε είδους προσαυξήσεις υπερβαίνει το ποσό των 200.000 ευρώ. Συγκεκριμένα, όπως αποδείχθηκε, σε βάρος του κατηγορουμένου, ο οποίος είναι δικηγόρος, είχε βεβαιωθεί από τη Δ.Ο.Υ. Κέντρου Μεγάλων Επιχειρήσεων (Κ.Ε.ΜΕ.ΕΠ), ατομικό του χρέος υπέρ του Δημοσίου, το οποίο με τις προσαυξήσεις και λοιπές επιβαρύνσεις ανερχόταν κατά τον χρόνο σύνταξης του πίνακα, στο συνολικό ποσό των 306.599,31 ευρώ και ήταν καταβλητέο εφάπαξ, όπως το χρέος αυτό αναλυτικά αναγράφεται στον πίνακα χρεών της προαναφερόμενης Δ.Ο.Υ. που συνοδεύει ως αναπόσπαστο μέρος αυτής την από 8.10.2014 μηνυτήρια αναφορά του Προϊσταμένου της πιο πάνω Δ.Ο.Υ και ενσωματώνεται ο πίνακας αυτός στο διατακτικό της παρούσας απόφασης. Θα πρέπει να σημειωθεί ότι το ως άνω χρέος είναι ατομικό του κατηγορουμένου και όχι, όπως ο ίδιος εσφαλμένα υπολαμβάνει, χρέος της ανώνυμης εταιρίας με την επωνυμία "... Α.Ε." , η οποία είχε κηρυχθεί σε κατάσταση πτωχεύσεως με την υπ' αριθμ.800/16.3.1984 απόφαση του Πολυμελούς Πρωτοδικείου Αθηνών, σύνδικος της ένωσης των πιστωτών της οποίας είχε διοριστεί ο κατηγορούμενος με την υπ' αριθμ.1021/19.3.1985 απόφαση του πιο πάνω δικαστηρίου, ιδιότητα που διατήρησε μέχρι την 16.6.1995, οπότε με την υπ' αριθμ.2878/16.6.1995 απόφαση του Πολυμελούς Πρωτοδικείου Αθηνών διορίστηκε ως σύνδικος της ένωσης ο δικηγόρος Αθηνών Κ. Μ., ενώ στη συνέχεια με την υπ' αριθμ.4029/29.9.1995 απόφαση του ίδιου δικαστηρίου διορίστηκε ως σύνδικος ο δικηγόρος Αθηνών Θ. Λ. και τέλος στις 16.9.2007 η πτώχευση περατώθηκε αυτοδίκαια σύμφωνα με τις διατάξεις των άρθρων 182 παρ.3 και 166 παρ.3 του Πτωχευτικού Κώδικα. Από το υπ' αριθμ.1703//24.1.2018 έγγραφο του Διευθυντή του Κ.Ε.ΜΕ.ΕΠ, προκύπτει ότι από την ως άνω Υπηρεσία βεβαιώθηκε σε βάρος του κατηγορουμένου το ποσό των 266.353,32 ευρώ (το οποίο ήδη με τις προσαυξήσεις εκπρόθεσμης καταβολής ανήλθε στο ποσό των 306.599,31 ευρώ) και συγκεκριμένα το ποσό των 88.784,44 ευρώ για κεφάλαιο, πλέον του ποσού των 177.568,88 ευρώ για προσαυξήσεις, με το τριπλότυπο βεβαίωσης με αριθμό 400/17-3-2014, μετά την έκδοση της υπ' αριθμ.544/2006 αμετάκλητης απόφασης του Πενταμελούς Εφετείου Κακουργημάτων Αθηνών, με την οποία ο κατηγορούμενος καταδικάστηκε για την αξιόποινη πράξη της κακουργηματικής υπεξαίρεσης, ποσού 88.784,44 ευρώ (30.253.300 δραχμών) που τέλεσε σε βάρος του Δημοσίου με την ιδιότητα του ως συνδίκου της πτώχευσης της προαναφερθείσας ανώνυμης εταιρείας. Ειδικότερα ο κατηγορούμενος καταδικάστηκε για την προαναφερθείσα αξιόποινη πράξη, επειδή συνέταξε τον από 2-2-1994 πίνακα -λογαριασμό διανομής που κηρύχθηκε εκτελεστός από τον Εισηγητή Πτωχεύσεων, στον οποίο κατέταξε μεν την Δ.Ο.Υ Φ.Α.Β.Ε Αθηνών στο συνολικό ποσό των 88.784,44 ευρώ (30.253.300 δραχμές) χωρίς, όμως, να αποδώσει το παραπάνω ποσό στο Δημόσιο. Ο κατηγορούμενος αμφισβητεί το χρέος ισχυριζόμενος ότι ο πίνακας κατατάξεως δανειστών ουδέποτε κηρύχθηκε εκτελεστός ούτε από τον Εισηγητή Πτωχεύσεων ούτε από το Πτωχευτικό Δικαστήριο, σύμφωνα με τις τότε ισχύουσες διατάξεις του Πτωχευτικού Κώδικα και επομένως ουδεμία έννομη συνέπεια παρήγαγε και δεν απέκτησε δικαίωμα πληρωμής κάποιος δανειστής βάσει αυτού, με αποτέλεσμα η βεβαίωση σε βάρος του ανυπάρκτου ατομικού χρέους να στερείται νόμιμης βάσης και ουδεμία έννομη συνέπεια παράγει, ενώ, εξάλλου, η εν λόγω απαίτηση του Δημοσίου, η οποία φέρεται να έχει δημιουργηθεί το έτος 1993, κατά τον χρόνο βεβαίωσης της (17-3-2014) είχε υποκύψει ακόμη και σε εικοσαετή παραγραφή, αφού αυτή αφορούσε χρέη των οικονομικών ετών 1979 έως 1983 και πάντως σε κάθε περίπτωση βεβαιωμένα πριν από το έτος 1984 η δε σχετική αίτηση ποινικής του δίωξης είναι απαράδεκτη. Οι ως άνω ισχυρισμοί του κατηγορουμένου είναι αβάσιμοι και απορριπτέοι, διότι η αμφισβήτηση του χρέους από τον υπόχρεο, όπως και ο ισχυρισμός του ότι έχει εξαλειφθεί λόγω παραγραφής, και κατά συνέπεια εσφαλμένα έχει βεβαιωθεί, δεν ασκεί επιρροή ως προς την ποινική ευθύνη του, δεδομένου ότι ο υπόχρεος-οφειλέτης, στην περίπτωση αυτή, οφείλει να ασκήσει τα νόμιμα μέσα, όπως την προβλεπόμενη από το άρθρο 73 του Κώδικα Είσπραξης Δημοσίων Εσόδων, ανακοπή για να εξαλειφθεί το χρέος και αν αυτό δεν συμβεί, όπως εν προκειμένω, το χρέος θεωρείται υποστατό και ενεργό και η μη καταβολή του συνεπάγεται τις κυρώσεις του νόμου. Δηλαδή για τη θεμελίωση του ανωτέρω εγκλήματος δεν ενδιαφέρει η αιτία από την οποία προήλθαν τα χρέη προς το Δημόσιο, αλλά μόνο η ταμειακή βεβαίωση τους, το κύρος ή μη της οποία δεν αποτελεί στοιχείο της αντικειμενικής υπόστασης του ποινικού αδικήματος του άρθρο 25 του ν.1882/1990 και δεν ασκεί επιρροή στην ποινική δίκη (ΑΠ 1264/2019, 1589/2016 Δημ. Νόμος), η παραγραφή δε αυτού (ποινικού αδικήματος) αρχίζει μόλις συμπληρωθεί τετράμηνο από το χρόνο που το χρέος έπρεπε να καταβληθεί και εν προκειμένω άρχισε την 1-8-2014 και μέχρι σήμερα δεν έχει παρέλθει χρονικό διάστημα μεγαλύτερο των οκτώ ετών. Επομένως, ο κατηγορούμενος πρέπει να κηρυχθεί ένοχος της αποδιδόμενης σ' αυτόν πράξεως" . Στη συνέχεια, το παραπάνω Δικαστήριο της ουσίας κήρυξε τον κατηγορούμενο και ήδη αναιρεσείοντα ένοχο, με την ελαφρυντική περίσταση ότι συμπεριφέρθηκε καλά για σχετικά μεγάλο χρονικό διάστημα μετά την πράξη (άρθρο 84 παρ. 2 περ. ε` του ΠΚ), για την αξιόποινη πράξη της μη καταβολής χρεών προς το Δημόσιο, για την οποία του επέβαλε ποινή φυλάκισης δύο (2) ετών, μετατραπείσα προς πέντε (5) ευρώ ημερησίως, με το ακόλουθο διατακτικό: "ΚΗΡΥΣΣΕΙ τον κατηγορούμενο ένοχο του ότι: Στην Αθήνα, στις 1-8-2014 με πρόθεση καθυστέρησε την καταβολή των βεβαιωμένων στις Δημόσιες Οικονομικές Υπηρεσίες χρεών προς το Δημόσιο για χρονικό διάστημα μεγαλύτερο των τεσσάρων μηνών, το δε συνολικό χρέος από κάθε αιτία συμπεριλαμβανομένων των κάθε είδους προσαυξήσεων μέχρι την ημέρα σύνταξης του πίνακα χρεών υπερβαίνει το ποσό των 200.000 ευρώ και συγκεκριμένα τον προαναφερόμενο τόπο και χρόνο ατομικώς έχοντας ενότητα δόλου καθυστέρησε την καταβολή για χρονικό διάστημα μεγαλύτερο των τεσσάρων μηνών των ακολούθως αναφερομένων χρεών, που ήταν ληξιπρόθεσμα και βεβαιωμένα στη Δ.Ο.Υ. Κέντρο Ελέγχου Μεγάλων Επιχειρήσεων, σύμφωνα με το συνημμένο πίνακα, όπως αυτά προσδιορίζονται κατά το οφειλόμενο κεφάλαιο και προσαυξήσεις, κατά αιτία οφειλής, τρόπο καταβολής καθώς και κατά αριθμό και ημερομηνία έκδοσης της βεβαίωσης του προϊσταμένου της ως άνω Υπηρεσίας. Συγκεκριμένα τα οφειλόμενα χρέη είναι τα ακόλουθα:" . : Ακολουθεί σχετικός συνημμένος πίνακας χρεών της Δ.Ο.Υ Κ.Ε.ΜΕ.ΕΠ συνολικού ύψους 306.599,31 ευρώ. Από την επισκόπηση του συνημμένου στο διατακτικό της απόφασης αυτής πίνακα χρεών προκύπτει ότι, το δευτεροβάθμιο Δικαστήριο της ουσίας δεν διέλαβε στην προσβαλλόμενη απόφασή του την απαιτούμενη, κατά τα άνω, αιτιολογία για τη θεμελίωση της περί ενοχής του κατηγορουμένου - αναιρεσείοντος κρίσης του, καθιστώντας ανέφικτο τον αναιρετικό έλεγχο και υποπίπτοντας στις πλημμέλειες της έλλειψης από την απόφαση ειδικής και εμπεριστατωμένης αιτιολογίας και της έλλειψης νόμιμης βάσης, που συνιστούν τους προβλεπόμενους από το άρθρο 510 παρ. 1 στοιχ. Δ' και Ε' του ΚΠοινΔ λόγους αναίρεσης, οι οποίοι στην προκείμενη περίπτωση είναι βάσιμοι. Και τούτο, διότι, από την παραδεκτή αλληλοσυμπλήρωση σκεπτικού και διατακτικού, που συνιστούν το αιτιολογικό της προσβαλλόμενης απόφασης, το οποίο παραπέμπει, ως αναπόσπαστο μέρος αυτού, στο σχετικό πίνακα χρεών που συνοδεύει τη μηνυτήρια αναφορά του Προϊσταμένου της Δ.Ο.Υ. Κ.Ε.ΜΕ.ΕΠ, όπου στη θέση "είδος φόρου" αναφέρεται ο αριθμός "400", υπάρχει ασάφεια, αφού δεν διευκρινίζεται καθαρά, ούτε και προκύπτει αναμφίβολα το είδος και η προέλευση του χρέους αυτού, λόγω έλλειψης επαρκών προσδιοριστικών της ταυτότητάς του στοιχείων, ώστε να διαπιστωθεί, αν αυτό υπάγεται κατά νόμο στην αντικειμενική υπόσταση του άρθρου 25 παρ.1 ν.1882/1990, ή είναι χρέος, που απορρέει από τα αδικήματα που τυποποιούνται στα εγκλήματα φοροδιαφυγής του άρθρου 66 του Κώδικα Φορολογικής Διαδικασίας, μαζί με τις σχετικές με αυτά προσαυξήσεις, τόκους και λοιπές επιβαρύνσεις, και κατά συνέπεια δεν περιλαμβάνεται στην αντικειμενική υπόσταση του ως άνω Ν.1882/1990, σύμφωνα με τις προηγηθείσες νομικές σκέψεις, γεγονός που στερεί την προσβαλλόμενη απόφαση, ως προς τα συγκεκριμένα χρέη, από την απαιτούμενη, κατά τα άνω, ειδική αιτιολογία και καθιστά ανέφικτο τον αναιρετικό έλεγχο ως προς την ορθή ή μη εφαρμογή του νόμου και δη των προαναφερθεισών ουσιαστικών ποινικών διατάξεων, οι οποίες, ενόψει των παραπάνω ασαφειών, παραβιάζονται εκ πλαγίου και ως εκ τούτου η απόφαση στερείται νόμιμης βάσης. Κατ' ακολουθία, κατά παραδοχή του τελευταίου λόγου αναίρεσης περί εσφαλμένης εφαρμογής ουσιαστικής ποινικής διάταξης και έλλειψης ειδικής και εμπεριστατωμένης αιτιολογίας, παρελκούσης της έρευνας των λοιπών λόγων, πρέπει να γίνει δεκτή η κρινόμενη αίτηση αναίρεσης ως βάσιμη στην ουσία της, να αναιρεθεί η προσβαλλόμενη απόφαση, και να παραπεμφθεί η υπόθεση για νέα συζήτηση στο ίδιο Δικαστήριο που εξέδωσε την αναιρεθείσα απόφαση, συγκροτούμενο από άλλους δικαστές, εκτός από εκείνους που είχαν δικάσει την υπόθεση (άρθρο 519 και 522 του ΚΠοινΔ, όπως το τελευταίο αντικαταστάθηκε με το άρθρο 159 του Ν.4855/2021 (ΦΕΚ Α'215).
ΓΙΑ ΤΟΥΣ ΛΟΓΟΥΣ ΑΥΤΟΥΣ
Αναιρεί την προσβαλλόμενη υπ' αρίθμ.2392/2019 απόφαση του Πενταμελούς Εφετείου Αθηνών. Και
Παραπέμπει την υπόθεση, για νέα συζήτηση, στο ίδιο Δικαστήριο, συγκροτούμενο από άλλους Δικαστές, εκτός εκείνων που τη δίκασαν προηγουμένως.
Κρίθηκε και αποφασίσθηκε στην Αθήνα στις 3 Νοεμβρίου 2021.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 2 Δεκεμβρίου 2021.
Ο ΑΝΤΙΠΡΟΕΔΡΟΣ      Η ΓΡΑΜΜΑΤΕΑΣ
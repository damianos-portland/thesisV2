Αριθμός 1036/2021
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ζ' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Μιλτιάδη Χατζηγεωργίου, Αντιπρόεδρο του Αρείου Πάγου, Βασιλική Ηλιοπούλου, Κωνσταντίνα Μαυρικοπούλου-Εισηγήτρια, Μαρία Κουβίδου και 'Αννα Φωτοπούλου-Ιωάννου, Αρεοπαγίτες.
Συνήλθε σε δημόσια συνεδρίαση στο Κατάστημά του στις 20 Οκτωβρίου 2021, με την παρουσία του Αντεισαγγελέως του Αρείου Πάγου Ιωάννη Προβατάρη (γιατί κωλύεται ο Εισαγγελέας) και της Γραμματέως Ευθυμίας Καλογεροπούλου, για να δικάσει την αίτηση του αναιρεσείοντος - κατηγορουμένου Ζ. Τ. του Δ., κατοίκου ... ο οποίος εκπροσωπήθηκε από τον πληρεξούσιο δικηγόρο του Χαράλαμπο Σύψα, για αναίρεση της υπ'αριθ. 182/2021 απόφασης του Τριμελούς Εφετείου Πλημμελημάτων Πειραιώς.
Το Τριμελές Εφετείο Πλημμελημάτων Πειραιώς, με την ως άνω απόφασή του διέταξε όσα λεπτομερώς αναφέρονται σ' αυτή, και o αναιρεσείων - κατηγορούμενος ζητεί την αναίρεση αυτής, για τους λόγους που περιλαμβάνονται στην από 12 Ιουλίου 2021 κρινόμενη αίτηση, η οποία ασκήθηκε με δήλωση που επιδόθηκε στον Εισαγγελέα του Αρείου Πάγου στις 12.07.2021, έλαβε αριθμό πρωτοκόλλου 6222/2021 για αναίρεση της υπ'αριθμ. 182/2021 απόφασης του Τριμελούς Εφετείου Πλημμελημάτων Πειραιώς και καταχωρίστηκε στο οικείο πινάκιο με τον αριθμό 815/2021.
Αφού άκουσε
Τον Αντεισαγγελέα, που πρότεινε να αναιρεθεί η προσβαλλόμενη απόφαση, να παραπεμφθεί η υπόθεση, κατ' επέκταση και για τον συγκατηγορούμενο, για νέα συζήτηση στο ίδιο Δικαστήριο, συγκροτούμενο από άλλους δικαστές εκτός από αυτούς που δίκασαν προηγουμένως και τον πληρεξούσιο δικηγόρο του αναιρεσείοντος, που ζήτησε όσα αναφέρονται στα σχετικά πρακτικά.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Η κρινόμενη από 09.07.2021 αίτηση αναίρεσης του Ζ. Τ. του Δ., κατοίκου ... κατά της υπ' αριθμόν 182/2021 απόφασης του Τριμελούς Εφετείου Πλημμελημάτων Πειραιώς, ασκηθείσα με δήλωση που επιδόθηκε στον Εισαγγελέα του Αρείου Πάγου στις 12.7.2021, έχει ασκηθεί νόμιμα και εμπρόθεσμα (καταχώρηση στο κατά το άρθρο 473§§1 και 3 εδ. α του ΚΠΔ, βιβλίο, στις 22.6.2021), από πρόσωπο, που είχε το σχετικό έννομο συμφέρον και κατά απόφασης υποκείμενης στο συγκεκριμένο ένδικο μέσο, σύμφωνα με τα άρθρα 462§1, 464, 466§1 και 473 §§1 και 3 του ΚΠΔ και περιέχει ως λόγο αναίρεσης την εσφαλμένη εφαρμογή ουσιαστικής ποινικής διατάξεως. Επομένως, πρέπει να γίνει τυπικά δεκτή και να ερευνηθεί περαιτέρω.
Κατά τη διάταξη του άρθρου 308 παρ.1 εδ.α' του ισχύοντος από 1.7.2019 ΠΚ (Ν.4619/2019), "όποιος προξενεί σε άλλον σωματική κάκωση ή βλάβη της υγείας του τιμωρείται με φυλάκιση έως δύο έτη ή χρηματική ποινή", κατά δε τη διάταξη του άρθρου 309 του παραπάνω Κώδικα, (όπως ίσχυσε πριν από την τροποποίησή του με το άρθρο 65 του Ν.4855/2021 ΦΕΚ Α'215) "αν η πράξη του προηγούμενου άρθρου τελέστηκε με τρόπο που μπορούσε να προκαλέσει στον παθόντα κίνδυνο ζωής ή βαριά σωματική βλάβη, επιβάλλεται φυλάκιση έως τρία έτη ή χρηματική ποινή". Η διάταξη αυτή του άρθρου 309 ΠΚ σε σχέση με την προηγούμενη, που ίσχυε κατά το χρόνο τέλεσης της πράξης, δεν διαφέρει ως προς τα απαιτούμενα για τη συγκρότηση του αδικήματος στοιχεία, είναι όμως ευμενέστερη ως προς την απειλούμενη ποινή, αφού αντί της ποινής φυλάκισης τουλάχιστον τριών (3) μηνών (έως πέντε ετών), που προέβλεπε η προϊσχύσασα διάταξη, η προβλεπόμενη τώρα ποινή είναι φυλάκιση έως τρία (3) έτη ή χρηματική ποινή. Απαιτούμενα στοιχεία για την αξιόποινη πράξη της επικίνδυνης σωματικής βλάβης είναι: α) σωματική βλάβη κατά την έννοια του άρθρου 308 του ΠΚ, β) η πράξη να τελέσθηκε κατά τρόπο που να μπορεί να προκαλέσει στον παθόντα κίνδυνο της ζωής του ή βαριά σωματική βλάβη, όπως ενδεικτικά αναφέρεται στη διάταξη του άρθρου 310 παρ.2 Π.Κ. Ενόψει της διαζευκτικής αυτής διατύπωσης, είναι απαραίτητο στην καταδικαστική απόφαση για επικίνδυνη σωματική βλάβη να καθορίζεται ποια από τις ως άνω δύο διακινδυνεύσεις δέχεται το δικαστήριο ότι συνέτρεξε στην συγκεκριμένη περίπτωση, δηλαδή διακινδύνευση για τη ζωή ή για βαριά σωματική βλάβη. Αυτό δεν στερείται εννόμων συνεπειών, διότι η παραδοχή της μιας ή της άλλης περίπτωσης, αν και στις δύο περιπτώσεις η πράξη τιμωρείται με τα αυτά όρια ποινής (για την αξιόποινη πράξη της βαριάς σωματικής βλάβης που θεσπίζεται με την παραπάνω διάταξη του άρθρου 309 Π.Κ., προβλέπεται ήδη φυλάκιση έως τριών (3) ετών ή χρηματική ποινή), πρακτικώς άγει σε διαφοροποίηση της ποινικής μεταχείρισης του δράστη, αφού στην πρώτη πλήττεται έννομο αγαθό υπέρτερο από τη σωματική υγεία και ακεραιότητα και η ποινή θα καθορισθεί με βάση τα προβλεπόμενα στο άρθρο 79 Π.Κ. κριτήρια. Για την υποκειμενική υπόσταση του εγκλήματος της επικίνδυνης σωματικής βλάβης απαιτείται απλός (κοινός) δόλος, δηλαδή γνώση της αφηρημένης δυνατότητας του κινδύνου της ζωής ή της βαριάς σωματικής βλάβης και θέληση του υπαιτίου να προξενήσει σωματική κάκωση ή βλάβη της υγείας, χωρίς να απαιτείται ιδιαίτερη εξειδίκευση του δόλου, αρκεί να προκύπτει από τα γενόμενα δεκτά πραγματικά περιστατικά (ΑΠ 812/2020). Εξάλλου λόγο αναίρεσης της απόφασης αποτελεί, κατά το άρθρο 510 παρ.1 στοιχ. Ε' του Κ.Ποιν.Δ., η εσφαλμένη εφαρμογή ή ερμηνεία ουσιαστικής ποινικής διατάξεως. Εσφαλμένη εφαρμογή υπάρχει, όταν το δικαστήριο δεν υπήγαγε ορθά τα πραγματικά περιστατικά που δέχθηκε ότι αποδείχθηκαν στη διάταξη που εφαρμόσθηκε, ενώ εσφαλμένη ερμηνεία, όταν το δικαστήριο αποδίδει στη διάταξη διαφορετική έννοια, από εκείνη που πραγματικά έχει. Περίπτωση δε εσφαλμένης εφαρμογής ουσιαστικής ποινικής διατάξεως συνιστά και η εκ πλαγίου παραβίαση αυτής, η οποία υπάρχει, όταν δεν αναφέρονται στην απόφαση κατά τρόπο ασαφή, πλήρη και χωρίς λογικά κενά τα προκύψαντα πραγματικά περιστατικά ή κατά την έκθεση αυτών υπάρχει αντίφαση είτε στην ίδια την αιτιολογία είτε μεταξύ αυτής και του διατακτικού, με αποτέλεσμα να καθίσταται ανέφικτος ο έλεγχος για την ορθή ή μη εφαρμογή της ουσιαστικής ποινικής διατάξεως, οπότε δεν έχει η απόφαση νόμιμη βάση (ΟλΑΠ 3/2008, ΑΠ 322/2020).
Στην προκείμενη περίπτωση το Τριμελές Εφετείο Πλημμελημάτων Πειραιά με την προσβαλλόμενη απόφασή του δέχθηκε κατά την ανέλεγκτη κρίση του, μετά από αξιολόγηση και συνεκτίμηση των ειδικώς αναφερομένων αποδεικτικών μέσων, ότι αποδείχθηκαν τα ακόλουθα πραγματικά περιστατικά κατά το ενδιαφέρον εδώ μέρος του σκεπτικού της: "...στις 4.1.2014 οι κατηγορούμενοι και η Β. Μ. Δ. Κ. συναντήθηκαν σε ένα περιβολάκι στον Πειραιά, στη συμβολή των οδών .... Εκεί, οι τρίτος και τέταρτος κατηγορούμενοι διαπληκτίσθηκαν με το Δ. Κ., και από κοινού ενεργώντας κατόπιν συναπόφασης του επιτέθηκαν και του προξένησαν σωματικές κακώσεις με τρόπο και με μέσο που μπορούσε να προκαλέσει σ' αυτόν βαριά σωματική βλάβη. Πιο συγκεκριμένα, ο τρίτος κατηγορούμενος κρατώντας σιδερογροθιά και ο τέταρτος κατηγορούμενος κρατώντας σιδερολοστό, κτύπησαν τον Δ. Κ. σε ευπαθή σημεία του σώματός του και δη στο κεφάλι του και μπορούσαν να του προκαλέσουν βαριά σωματική βλάβη και συγκεκριμένα του προξένησαν οίδημα στη βρεγματική χώρα, εκχύμωση στη βρεγματική χώρα αριστερά 3?3 εκ. περίπου, εκχύμωση στη δεξιά οπισθοωτιαία χώρα, εκχύμωση κάτω βλεφάρου δεξιού οφθαλμού, θλαστικό τραύμα που άρχεται από την έσω επιφάνεια του δεξιού ρώθωνα και καταλήγει στην κορυφή της ρινός, εκχύμωση και οίδημα στη γενειακή χώρα αριστερά και διάσπαρτες εκδορές στην πρόσθια επιφάνεια της δεξιάς κνημιαίας χώρας. Τα ανωτέρω πλήρως αποδεικνύονται από την υπ' αριθμ. πρωτ. ...1.2014 ιατροδικαστική έκθεση κλινικής εξέτασης της Ιατροδικαστικής Υπηρεσίας Πειραιά. Με βάση τα αποδειχθέντα αυτά περιστατικά, στοιχειοθετείται αντικειμενικά και υποκειμενικά, η αποδοθείσα στους άνω κατηγορουμένους πράξη της επικίνδυνης σωματικής βλάβης, απορριπτομένου του ισχυρισμού του συνηγόρου υπεράσπισης του τέταρτου κατηγορουμένου περί μεταβολής της κατηγορίας σε απλή σωματική βλάβη, καθόσον, όπως προαναφέρθηκε, η προπεριγραφείσα συμπεριφορά των κατηγορουμένων λόγω των μέσων που χρησιμοποιήθηκαν (σιδερολοστός, σιδερογροθιά) και του μέρους που επλήγη (κεφάλι) στοιχειοθετεί την αντικειμενική και υποκειμενική υπόσταση της επικίνδυνης σωματικής βλάβης και όχι της απλής σωματικής βλάβης. Επομένως, οι τρίτος και τέταρτος κατηγορούμενοι πρέπει να κηρυχθούν ένοχοι για το αδίκημα της επικίνδυνης σωματικής βλάβης κατά συναυτουργία". Στη συνέχεια, το παραπάνω Δικαστήριο της ουσίας κήρυξε τον 3ο κατηγορούμενο και ήδη αναιρεσείοντα ένοχο, της αξιόποινης πράξης της επικίνδυνης σωματικής βλάβης κατά συναυτουργία, με το ακόλουθο διατακτικό της προσβαλλόμενης απόφασης: "
Κηρύσσει ενόχους τους 3ο και τέταρτο κατηγορουμένους (Τ. Ζ. και Ε. Λ., αντίστοιχα) του ότι: " Στις 4.1.2014, ο 3ος κατηγορούμενος Τ. Ζ. και ο 4ος Ε. Λ., από κοινού ενεργώντας κατόπιν συναπόφασης, με πρόθεση προξένησαν σε άλλον σωματικές κακώσεις με τρόπο που μπορούσε να προκαλέσει στον παθόντα βαριά σωματική βλάβη. Ειδικότερα, στον ανωτέρω τόπο και χρόνο, από κοινού ενεργώντας κατόπιν συναπόφασης, επιτέθηκαν στον Κ. Δ. και χτύπησαν αυτόν σε όλο το σώμα με μπουνιές και κλωτσιές, με αποτέλεσμα να προξενήσουν σε αυτόν σωματικές κακώσεις και ειδικότερα οίδημα στη βρεγματική χώρα, εκχύμωση στη βρεγματική χώρα αριστερά 3?3 εκ. περίπου, εκχύμωση στη δεξιά οπισθοωτιαία χώρα, εκχύμωση κάτω βλεφάρου δεξιού οφθαλμού, θλαστικό τραύμα που άρχεται από την έσω επιφάνεια του δεξιού ρώθωνα και καταλήγει στην κορυφή της ρινός, εκχύμωση και οίδημα στη γενειακή χώρα αριστερά και διάσπαρτες εκδορές στην πρόσθια επιφάνεια της δεξιάς κνημιαίας χώρας. Από τον τρόπο που τελέστηκαν οι ανωτέρω σωματικές κακώσεις και τα σημεία του σώματος τα οποία έπληξαν, μπορούσε να προκληθεί στον παθόντα βαριά σωματική βλάβη." Στο αιτιολογικό της προσβαλλομένης αποφάσεως, μεταξύ των άλλων, διαλαμβάνεται: "... Ο τρίτος κατηγορούμενος (Ζ. Τ.) κρατούσε σιδηρογροθιά και ο τέταρτος κατηγορούμενος κρατούσε σιδηρολοστό, χτύπησαν δε τον Δ. Κ. σε ευπαθή σημεία του σώματος και δη στο κεφάλι του, που μπορούσαν να του προκαλέσουν βαριά σωματική βλάβη... Η προπεριγραφείσα συμπεριφορά των κατηγορουμένων, λόγω των μέσων που χρησιμοποιήθηκαν (σιδηρολοστός, σιδηρογροθιά) και του μέρους που επλήγη (κεφάλι), στοιχειοθετεί την αντικειμενική και υποκειμενική υπόσταση της επικίνδυνης σωματικής βλάβης... στο δε διατακτικό διαλαμβάνεται: "... από κοινού ενεργούντες κατόπιν συναποφάσεως, επιτέθηκαν στον Δ. Κ. και χτύπησαν αυτόν σε όλο του το σώμα, με γροθιές και κλωτσιές... από τον τρόπο που τελέστηκαν οι ανωτέρω σωματικές κακώσεις και τα σημεία του σώματος, τα οποία έπληξαν, μπορούσε να προκληθεί στον παθόντα βαριά σωματική βλάβη". Έτσι όμως υπάρχει αντίθεση μεταξύ σκεπτικού και διατακτικού, αναφορικά με τα μέσα που χρησιμοποιήθηκαν για την πρόκληση των σωματικών βλαβών του παθόντος (οπλικά αντικείμενα, στο πρώτο, μέλη του σώματος των δραστών, στο δεύτερο), ούτε αξιολογήθηκε από το δευτεροβάθμιο δικαστήριο η αθώωση του αναιρεσείοντος (αλλά και του μη ασκήσαντος το ένδικο μέρος της αναιρέσεως συγκατηγορουμένου του Λ. Ε.), για την πράξη της οπλοχρησίας. Ειδικότερα, αν και κατά του αθωωτικού σκέλους, δεν ασκήθηκαν ένδικα μέσα και κατέστη αμετάκλητο δεν δίδεται εξήγηση, στο αιτιολογικό της προσβαλλομένης αποφάσεως, πως το Δικαστήριο κατέληξε στην αντίθετη εκδοχή δηλαδή στην εκ μέρους του αναιρεσείοντος και του συγκατηγορουμένου του, χρήση σιδηρογροθιάς και σιδηρολοστού, αντιστοίχως, προς εκτέλεση της επικίνδυνης σωματικής βλάβης. Κατόπιν τούτου πρέπει να γίνει δεκτός ο σχετικός λόγος της έλλειψης νομίμου βάσεως- εκ πλαγίου παραβίασης της ουσιαστικής ποινικής διατάξεως του άρθρου 309 ΠΚ.
Ενόψει όλων των ανωτέρω πρέπει η αίτηση αναιρέσεως να γίνει δεκτή, όπως ανωτέρω αναφέρθηκε, να αναιρεθεί η προσβαλλόμενη απόφαση κατά το σκέλος που αφορά τον τρίτο κατηγορούμενο και ήδη αναιρεσείοντα και να επεκταθεί το επωφελές ως άνω αποτέλεσμα της κρινόμενης αναιρέσεως του κατηγορουμένου - αναιρεσείοντος Ζ. Τ. του Δ. κατ' άρθρο 469 ΠΚ και στο μη ασκήσαντα αίτηση αναίρεσης, συμμέτοχο κατά τα ανωτέρω, συγκατηγορούμενό του Λ. Ε. του Χ. και συγκαταδικασθέντα στη δευτεροβάθμια δίκη, όχι όμως και στους λοιπούς κατηγορούμενους (1ο και 2ο), αφού είχαν κηρυχθεί με την προσβαλλόμενη απόφαση αθώοι για την πράξη της απόπειρας εκβίασης τελεσθείσας κατά συρροή, για την οποία και μόνο κατηγορούνταν. Ακολούθως πρέπει να παραπεμφθεί η υπόθεση για νέα συζήτηση στο ίδιο δικαστήριο, συγκροτούμενο από άλλους δικαστές εκτός από εκείνους που δίκασαν προηγουμένως (άρθρο 519 ΚΠΔ).
ΓΙΑ ΤΟΥΣ ΛΟΓΟΥΣ ΑΥΤΟΥΣ
Αναιρεί τη με αριθμό 182/2021 απόφαση του δικάσαντος σε δεύτερο βαθμό Τριμελούς Εφετείου Πλημμελημάτων Πειραιώς κατά το σκέλος που αφορά την καταδίκη του 3ου κατηγορουμένου για την πράξη της επικίνδυνης σωματικής βλάβης.
Επεκτείνει το αναιρετικό, ως άνω αποτέλεσμα, και στον συγκαταδικασθέντα συγκατηγορούμενο Λ. Ε. του Χ..
Παραπέμπει την υπόθεση, για νέα συζήτηση στο ίδιο δικαστήριο, συγκροτούμενο από δικαστές άλλους εκτός από εκείνους που δίκασαν προηγουμένως.
Κρίθηκε και αποφασίσθηκε στην Αθήνα στις 17 Nοεμβρίου 2021.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 26 Νοεμβρίου 2021.
Ο ΑΝΤΙΠΡΟΕΔΡΟΣ       Η ΓΡΑΜΜΑΤΕΑΣ
Αριθμός 934/2021
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Z' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Μιλτιάδης Χατζηγεωργίου Αντιπρόεδρο του Αρείου Πάγου, Βασιλική Ηλιοπούλου, Κωνσταντίνα Μαυρικοπούλου, Μαρία Κουβίδου και Άννα Φωτοπούλου - Ιωάννου - Εισηγήτρια, Αρεοπαγίτες.
Συνήλθε σε δημόσια συνεδρίαση στο Κατάστημά του στις 6 Οκτωβρίου 2021, με την παρουσία του Αντεισαγγελέα του Αρείου Πάγου Παναγιώτη Αθανασίου (γιατί κωλύεται ο Εισαγγελέας) και της Γραμματέως Ευθυμίας Καλογεροπούλου, για να δικάσει την αίτηση του αναιρεσείοντος - κατηγορουμένου Π. Χ. του Σ., κατοίκου ., που παραστάθηκε με τον πληρεξούσιο δικηγόρο του Δημήτριο Παπαδέλλη, για αναίρεση της υπ'αριθ.262,263/2020 και 30/2021 απόφασης του Πενταμελούς Εφετείου Κακουργημάτων Πατρών. Με υποστηρίζοντα την κατηγορία τον Ν. Τ. του Μ., κάτοικο ., ο οποίος δεν παραστάθηκε.
Το Πενταμελές Εφετείο Κακουργημάτων Πατρών με την ως άνω απόφασή του διέταξε όσα λεπτομερώς αναφέρονται σ' αυτή, και o αναιρεσείων - κατηγορούμενος ζητεί την αναίρεση αυτής, για τους λόγους που αναφέρονται στην από 19 Μαΐου 2021 αίτησή του αναιρέσεως, η οποία ασκήθηκε ενώπιον του Γραμματέα του Εφετείου Πατρών ..., έλαβε αριθμό ./2021 και καταχωρίστηκε στο οικείο πινάκιο με τον αριθμό 575/2021.
Αφού άκουσε Τον Αντεισαγγελέα, που πρότεινε να απορριφθεί η αίτηση και να επιβληθούν τα έξοδα στον αναιρεσίοντα και τον πληρεξούσιο δικηγόρο του αναιρεσείοντος, που ζήτησε όσα αναφέρονται στα σχετικά πρακτικά.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Η κρινόμενη από 19.5.2021 αίτηση του Π. Χ. του Σ. (με δήλωση ενώπιον του Γραμματέα του Εφετείου Πατρών), για αναίρεση της υπ' αριθμό 262-263/2020, 30/2021 απόφασης του Πενταμελούς Εφετείου κακουργημάτων Πατρών, έχει ασκηθεί νομότυπα και εμπρόθεσμα, περιέχει δε σαφείς και ορισμένους λόγους αναίρεσης και δη αυτούς της απόλυτης ακυρότητας στο ακροατήριο, της έλλειψης ειδικής και εμπεριστατωμένης αιτιολογίας, της εσφαλμένης ερμηνείας και εφαρμογής ουσιαστικής ποινικής διάταξης και υπέρβασης εξουσίας (άρθρ.510 παρ.1 στοιχ. Α', Γ', Δ', Ε' και Θ' ΚΠΔ). Επομένως, είναι παραδεκτή και πρέπει να εξεταστεί περαιτέρω. Πρέπει δε να σημειωθεί ότι, εφόσον εμφανίστηκε ο αναιρεσείων η συζήτηση προχωρεί παρά την απουσία του πολιτικώς ενάγοντος - υποστηρίζοντος την κατηγορία Ν. Τ., καθόσον αυτός κλητεύθηκε νόμιμα και εμπρόθεσμα από τον Εισαγγελέα του Αρείου Πάγου, ήτοι επιδόθηκε στον ίδιο με θυροκόλληση η υπ' αριθμ. 575/2021 κλήση του Εισαγγελέα του Αρείου Πάγου και στον αντίκλητό του δικηγόρο Δημήτριο Βλέμμα με επίδοση σε σύνοικο, όπως προκύπτει από τα από 6-7-2021 και 5-7-2021, αντίστοιχα, αποδεικτικά επιδόσεως των επιμελητών Δικαστηρίων Εισαγγελίας Πρωτ. Πατρών Κ. Τ. και Α. Χ., που άπτονται στη δικογραφία, με τα οποία αυτός καλείται να παραστεί δια συνηγόρου στο ακροατήριο του Δικαστηρίου τούτου κατά την αναφερόμενη στην αρχή δικάσιμο, πλην όμως δεν παρέστη (άρθρο 515 § 2 ΚΠΔ).
Κατά το άρθρο 386 παρ. 1 ΠΚ, όποιος με την εν γνώσει παράσταση ψευδών γεγονότων σαν αληθινών ή την αθέμιτη απόκρυψη ή παρασιώπηση αληθινών γεγονότων βλάπτει ξένη περιουσία πείθοντας κάποιον σε πράξη, παράλειψη ή ανοχή με σκοπό από τη βλάβη αυτής της περιουσίας να αποκομίσει ο ίδιος ή άλλος παράνομο περιουσιακό όφελος τιμωρείται με φυλάκιση και χρηματική ποινή. Κατά την έννοια της διατάξεως αυτής απαιτείται η επέλευση της βλάβης να είναι αναγκαίο, άμεσο και αποκλειστικό αποτέλεσμα της τέτοιας συμπεριφοράς στην οποία προέβη ο εξαπατών. Εάν όμως η ζημία που επήλθε από την απατηλή συμπεριφορά του εξαπατώντος ισοσταθμίζεται από μία ισάξια αντιπαροχή, η οποία περιήλθε στον εξαπατηθέντα από την πράξη την οποία αυτός παραπείσθηκε να διαπράξει, δεν στοιχειοθετείται το έγκλημα της απάτης, γιατί δεν υφίσταται η βλάβη (ΟλΑΠ 3/2019, ΑΠ2001/2019, ΑΠ 2098/2007). Μόνο όταν ο εξαπατηθείς απέβλεψε σε ιδιαίτερες ικανότητες, γνώσεις και προσόντα του εξαπατώντος τις οποίες ο τελευταίος δεν είχε, τότε μόνο η ζημιά του εξαπατηθέντος δεν μπορεί να ισοσταθμισθεί με την παροχή των υπηρεσιών από τον εξαπατώντα (βλ.ΟλΑΠ 3/2019, ΑΠ2001/2019). Σύμφωνα δε με τις διατάξεις του άρθρου 175 παρ.1 και 2 του ιδίου κώδικα "όποιος με πρόθεση αντιποιείται την άσκηση κάποιας δημόσιας, δημοτικής ή κοινοτικής υπηρεσίας τιμωρείται με χρηματική ποινή ή παροχή κοινωφελούς εργασίας. Η διάταξη αυτή εφαρμόζεται και για την αντιποίηση άσκησης υπηρεσίας λειτουργού της Ανατολικής Ορθόδοξης Εκκλησίας του Χριστού ή άλλης θρησκείας γνωστής στην Ελλάδα καθώς και για την αντιποίηση της άσκησης δικηγορίας". Εξάλλου, η καταδικαστική απόφαση έχει την απαιτουμένη από τα άρθρα 93 παρ.3 του Συντάγματος και 139 του ΚΠοινΔ ειδική και εμπεριστατωμένη αιτιολογία η έλλειψη της οποίας ιδρύει λόγο αναιρέσεως από το άρθρο 510 παρ.1 στοιχ. Δ' του ιδίου κώδικα, όταν αναφέρονται σ' αυτή με σαφήνεια, πληρότητα και χωρίς αντιφάσεις, τα πραγματικά περιστατικά που προέκυψαν από την αποδεικτική διαδικασία, στα οποία στηρίχθηκε η κρίση του δικαστηρίου για τη συνδρομή των αντικειμενικών και υποκειμενικών στοιχείων του εγκλήματος, οι αποδείξεις που τα θεμελιώνουν και οι νομικές σκέψεις υπαγωγής των περιστατικών αυτών στην εφαρμοσθείσα ουσιαστική ποινική διάταξη. Για την ύπαρξη τέτοιας αιτιολογίας είναι παραδεκτή η αλληλοσυμπλήρωση του σκεπτικού με το διατακτικό της αποφάσεως που αποτελούν ενιαίο σύνολο. Ειδικώς ως προς τα αποδεικτικά μέσα, που ελήφθησαν υπόψη από το δικαστήριο για την καταδικαστική του κρίση, για την πληρότητα της αιτιολογίας αρκεί ο κατ' είδος προσδιορισμός τους, χωρίς να απαιτείται και αναλυτική παράθεσή τους και μνεία του τι προκύπτει από το καθένα χωριστά, πρέπει όμως να προκύπτει, ότι το δικαστήριο έλαβε αυτά υπόψη και τα συνεκτίμησε όλα και όχι μόνο κάποια από αυτά κατ' επιλογή. Τέλος, κατά το άρθρο 510 παρ. 1 στοιχ. Ε' του ΚΠΔ, λόγο αναιρέσεως της αποφάσεως αποτελεί και η εσφαλμένη ερμηνεία ή εφαρμογή ουσιαστικής ποινικής διατάξεως. Εσφαλμένη ερμηνεία τέτοιας διατάξεως υπάρχει όταν το δικαστήριο αποδίδει σ' αυτήν διαφορετική έννοια από εκείνη που πραγματικά έχει, εσφαλμένη δε εφαρμογή συντρέχει όταν το δικαστήριο δεν υπήγαγε σωστά τα πραγματικά περιστατικά, που δέχθηκε ότι προέκυψαν από την αποδεικτική διαδικασία, στη διάταξη που εφάρμοσε. Περίπτωση εσφαλμένης εφαρμογής ουσιαστικής ποινικής διατάξεως υπάρχει και όταν η διάταξη αυτή παραβιάζεται εκ πλαγίου, πράγμα που συμβαίνει όταν στο πόρισμα της αποφάσεως που περιλαμβάνεται στο συνδυασμό του διατακτικού με το σκεπτικό αυτής και ανάγεται στα στοιχεία και στην ταυτότητα του οικείου εγκλήματος, έχουν εμφιλοχωρήσει ασάφειες, αντιφάσεις ή λογικά κενά, με αποτέλεσμα να καθίσταται ανέφικτος ο έλεγχος της ορθής ή μη εφαρμογής του νόμου, οπότε η απόφαση δεν έχει νόμιμη βάση (Ολ.ΑΠ 3/2008, ΑΠ 672/2019). Στην προκειμένη περίπτωση με την προσβαλλομένη υπ' αριθμ. 262-263/2020,30/2021 απόφαση του Πενταμελούς Εφετείου κακουργημάτων Πατρών, ο αναιρεσείων καταδικάστηκε σε ποινή φυλάκισης δύο (2) ετών για απάτη κατ' εξακολούθηση και σε χρηματική ποινή πεντακοσίων (500) ευρώ για αντιποίηση δικηγορίας κατ' εξακολούθηση. Ειδικότερα το δικαστήριο, αφού: α) έπαυσε οριστικά την ποινική δίωξη, λόγω παραγραφής μερικοτέρων πράξεων απάτης εις βάρος ένδεκα (11) παθόντων, β) κήρυξε απαράδεκτη την ποινική δίωξη για δύο μερικότερες πράξεις απάτης εις βάρος δύο παθόντων, λόγω μη υποβολής απ' αυτούς εγκλήσεως γ) κήρυξε αθώο τον αναιρεσείοντα για δύο μερικότερες πράξεις απάτης εις βάρος δύο παθόντων, λόγω πλήρους ικανοποίησης τους κατ' άρθρο 405 παρ.3 ΠΚ, κατέληξε στην ως άνω καταδικαστική κρίση. Στο προοίμιο του σκεπτικού της προσβαλλομένης αποφάσεως, στο οποίο γίνεται η αναφορά των ληφθέντων υπ' όψη αποδεικτικών μέσων, διαλαμβάνονται κατά λέξη τα εξής: " Από τις ένορκες καταθέσεις των μαρτύρων κατηγορίας στο ακροατήριο του Δικαστηρίου τούτου, την ανάγνωση των πρακτικών της πρωτοβάθμιας δίκης και των εγγράφων που αναφέρονται στα πρακτικά της δίκης αυτής και όλων ανεξαιρέτως των εγγράφων που αναγνώστηκαν και καταχωρήθηκαν στα πρακτικά, σε συνδυασμό με την απολογία του κατηγορουμένου και γενικά από όλη τη συζήτηση της υπόθεσης, αποδείχθηκαν τα ακόλουθα πραγματικά περιστατικά" στη συνέχεια το ως άνω δικαστήριο, δέχθηκε, την εξής κατά πιστή μεταφορά, αιτιολογία :" Ο κατηγορούμενος ήταν δικηγόρος διορισμένος στο Πρωτοδικείο Πατρών και μέλος του Δικηγορικού Συλλόγου Πατρών έως 31.8.2012, οπότε του επιδόθηκε η υπ' αριθμ.71/2012 απόφαση του Ανωτάτου Πειθαρχικού Συμβουλίου Δικηγόρων, με την οποία απορρίφθηκε κατ' ουσίαν η έφεσή του κατά της υπ' αριθμ.1/2010 απόφασης του Πειθαρχικού Συμβουλίου του Δικηγορικού Συλλόγου Πατρών, η οποία του επέβαλε την πειθαρχική ποινή της οριστικής παύσης κατ' άρθρο 81 παρ. 1 περ. γ' και δ' του Κώδικα Δικηγόρων. Ο κατηγορούμενος, μετά την οριστική παύση του ως δικηγόρος, αφού αποφάσισε να αποκομίσει παράνομο περιουσιακό όφελος, προσέγγισε κυρίως πρώην εντολείς του, οι οποίοι τον είχαν εμπιστευθεί στο παρελθόν ως δικηγόρο και τους παρίστανε εν γνώσει ψευδώς ότι είναι δικαιούχοι μεγάλων χρηματικών ποσών από δικαστικές υποθέσεις ή από επιδοτήσεις, επίσης, εκμεταλλευόμενος τα ανθρωπιστικά τους αισθήματα, τους παρίστανε ότι συγγενικά του πρόσωπα είναι ασθενή και χρειάζονται άμεση ιατρική συνδρομή και τέλος κατέφευγε στη μελέτη παλαιότερων υποθέσεων των ανωτέρω εντολέων του, προκειμένου να εμφανίζεται περισσότερο πειστικός σε αυτούς ως προς τα ποσά που παρίστανε ότι δικαιούνται, αλλά και τη σχετική αιτία, ενώ σε πολλές περιπτώσεις προέβαινε σε έκδοση αξιόγραφων που δεν είχαν αντίκρισμα και κυρίως στη σύνταξη εγγράφων, όπως γραμματίων είσπραξης και εγγράφων που φέρονταν ότι είχαν εκδοθεί από δημόσιες υπηρεσίες, τα οποία παρέδιδε στους παθόντες για να ενισχύσει της ψευδείς παραστάσεις του, αλλά και την εμφάνιση του ως φερέγγυου και έτσι τους απέσπασε διάφορα χρηματικά ποσά. Συγκεκριμένα :
1) κατά το χρονικό διάστημα από τον Ιανουάριο έως τον Μάρτιο του έτους 2013, αν και από 31-8-2012 είχε παυθεί οριστικά από δικηγόρος, παρέστησε ψευδώς στον Δ. Φ. ότι είναι εν ενεργεία δικηγόρος και έτσι τον έπεισε να του αναθέσει μια αστική υπόθεση του Α. Ν., υιού της συζύγου του και να του καταθέσει για δήθεν νομικές υπηρεσίες το ποσό των 490 ευρώ. Ειδικότερα ο Α. Ν. απασχολείτο από 16-1-2012 ως φύλακας - νυχτοφύλακας στο Πανεπιστήμιο Πατρών με σύμβαση εργασίας ορισμένου χρόνου, ήτοι από 16-1-2012 έως 15-1-2013, η οποία όταν έληξε δεν ανανεώθηκε σε αντίθεση με τους άλλους φύλακες που είχαν προσληφθεί μαζί με αυτόν. Έτσι ο Δ. Φ. κατέθεσε στις 17-1-2013 σε τραπεζικό λογαριασμό του κατηγορουμένου στην Τράπεζα Πειραιώς το ποσό των 270 ευρώ, για τη δήθεν διεκπεραίωση της ανωτέρω υπόθεσης, ενώ στις 7-2-2013 έδωσε στον κατηγορούμενο το ποσό των 170 ευρώ για σύνταξη αίτησης ασφαλιστικών μέτρων, την οποία ουδέποτε κατέθεσε και στις 20-3-2013 του έδωσε το ποσό των 50 ευρώ για έγγραφο συμφωνίας διαδίκων το οποίο είχε συντάξει ο κατηγορούμενος και ανέφερε ότι δήθεν το Πανεπιστήμιο Πατρών αναγνώριζε την αδικία σε βάρος του Α. Ν. και ότι επανορθώνει με την ανανέωση της σύμβασης, αντίγραφο του οποίου εγγράφου παρέδωσε στον Δ. Φ. για να τον πείσει να του δώσει το προαναφερόμενο ποσό των 50 ευρώ. Συνολικά δε ο κατηγορούμενος αποκόμισε παράνομο περιουσιακό όφελος ύψους 490 ευρώ σε βάρος της περιουσίας του Δ. Φ.,
2) στις 16-3-2013, αν και από 31-8-2012 είχε παυθεί οριστικά από δικηγόρος, παρέστησε ψευδώς στην Κ. Φ. ότι είναι εν ενεργεία δικηγόρος και ότι ο πεθερός της άφησε διαθήκη με την οποία εγκατέστησε κληρονόμο τον ανήλικο γιο της στο ποσό των 57.000 ευρώ, προκειμένου δε να προβεί δήθεν στις κατάλληλες ενέργειες για να μπορέσει αυτή να εκτελέσει τη διαθήκη της ζήτησε και αυτή του παρέδωσε 400 ευρώ, στη συνέχεια δε παριστάνοντάς της ψευδώς ότι τα σχετικά έγγραφα βρίσκονται στη Γ' Δ.Ο.Υ. Πατρών, της ζήτησε 300 ευρώ για να προβεί δήθεν στις απαραίτητες ενέργειες, πλην όμως αυτή δεν του τα κατέβαλε, ενώ η αλήθεια ήταν ότι δεν είχε την ιδιότητα του δικηγόρου, ούτε υπήρχε τέτοια διαθήκη,
3) το πρώτο δεκαήμερο του Νοεμβρίου του έτους 2013, αν και από 31-8-2012 είχε παυθεί οριστικά από δικηγόρος, παρέστησε ψευδώς στον Β. Η. ότι είναι εν ενεργεία δικηγόρος και ότι διατηρεί δικηγορικό γραφείο στην οδό ... και αφού τον επισκέφθηκε στην οικία του στην οδό ... του παρέστησε ψευδώς ότι από το έτος 2002 υπήρχαν χρήματα διαθέσιμα στον Δήμο Πατρέων και αφορούσαν απαλλοτρίωση ακινήτου της οικογένειας του, πλην όμως επειδή είχαν διαγραφεί έπρεπε να ξεκινήσει η διαδικασία από την αρχή. Η αλήθεια όμως, την οποία γνώριζε, ήταν ότι δεν ήταν δυνατόν να λάβουν τα χρήματα αυτά ο Β. Η. και η αδελφή του Ι. Μ.. Ο κατηγορούμενος με τις ψευδείς αυτές παραστάσεις και ενόψει δήθεν νομικών ενεργειών στις οποίες έπρεπε να προβεί έπεισε τον Β. Η. να του δώσει σταδιακά το ποσό των 2.250 ευρώ και συγκεκριμένα αρχικά 250 ευρώ και στη συνέχεια 300 ευρώ, 400 ευρώ και 500 ευρώ. Προκειμένου δε να πείσει τον ανωτέρω για την αλήθεια των λεγομένων του μετέβη στο Υποθηκοφυλακείο Πατρών μαζί με την κόρη αυτού Δ. Η.. Στις 7-1-2014 ο κατηγορούμενος έπεισε τον Β. Η. να του καταβάλει 800 ευρώ, παριστάνοντας του ψευδώς ότι ο Εισαγγελέας υπηρεσίας υπέγραψε για να λάβουν τα χρήματα και ότι τα 800 ευρώ απαιτούνται ως καταβολή εγγύησης, παρέδωσε δε στη σύζυγο του Β. Η. Π. έγγραφο αίτησης που υποτίθεται ότι κατέθεσε ο ίδιος στον Εισαγγελέα, ενώ δεν το είχε καταθέσει. Στις 20-1-2014 παρέστησε ψευδώς στον Β. Η. ότι κατέθεσε στη Γ' Δ.Ο.Υ. Πατρών για λογαριασμό του 7.000 ευρώ και έτσι τον έπεισε να του καταβάλει 400 ευρώ, προκειμένου δε να πείσει για την αλήθεια των παραστάσεών του παρέδωσε στον Β. Η. ένα γραμμάτιο της ΕΤΕ, παριστάνοντάς του ψευδώς ότι πρόκειται γραμμάτιο είσπραξης εκ μέρους του 7.800 ευρώ, καθώς και δύο συναλλαγματικές συνολικού ποσού 54.600 ευρώ (50.300 + 4.300) με ημερομηνία έκδοσης 27-1-2014 και λήξης 5-2-2014. Στις 5-2-2014 παρέστησε ψευδώς στον Β. Η. ότι τελικά δεν θα πληρώνονταν από τον Δήμο από το ΕΣΠΑ και του παρέδωσε έγγραφο που εφέρετο ότι προερχόταν από τον Γενικό Γραμματέα Αποκεντρωμένης Διοίκησης Πελοποννήσου, στο οποίο φαινόταν ότι πιστώθηκε το ποσό των 50.300 ευρώ, ενώ στην πραγματικότητα ήταν ένα έγγραφο που ο κατηγορούμενος συνέταξε και φυσικά καμία πίστωση δεν είχε γίνει υπέρ του Β. Η.. Στις 10-2-2014 παρέστησε ψευδώς στον Β. Η. ότι στις 17-2-2014 θα πληρωνόταν οριστικά αυτός και του παρέδωσε απόδειξη, με την οποία αναγνώριζε ότι μέχρι τότε είχε λάβει απ' αυτόν το ποσό των 15.700 ευρώ. Όταν τελικά ο Β. Η. δεν πληρώθηκε στις 17-2-2014 ο κατηγορούμενος του παρέδωσε την υπ' αριθμ. .../17-2-2014 διπλότυπη απόδειξη παροχής υπηρεσιών, με δική του σφραγίδα δικηγόρου και διεύθυνση γραφείου ..., για αμοιβή 16.720 ευρώ, πλέον Φ.Π.Α. Επίσης στις 24-2-2014, ημέρα ταφής της αδελφής του Β. Η., του παρέστησε ψευδώς ότι απαιτείται να αλλάξουν τα έγγραφα λόγω του θανάτου της και να ξεκινήσει η διαδικασία από την αρχή και έτσι τον έπεισε να του καταβάλει 1.300 ευρώ, ενώ τον ίδιο μήνα του παρέστησε ψευδώς ότι χρειάζεται χρήματα για την άρρωστη μητέρα του και 800 ευρώ ως δήθεν εγγύηση για το ΕΣΠΑ και έτσι τον έπεισε να του καταβάλει 150 ευρώ. Ακόμα στις 24-3-2014 παρέστησε ψευδώς στον Β. Η. ότι σε προεκλογική περίοδο δεν πραγματοποιούνται εκταμιεύσεις κονδυλίων από την Περιφέρεια Δυτικής Ελλάδος και έτσι τον έπεισε να του καταβάλει 1.200 ευρώ ως εγγύηση του ΕΣΠΑ. Τέλος στις 31-3-2014 και στις 7-4-2014 παρέστησε ψευδώς στον Β. Η. ότι απαιτούνται χρήματα για την ολοκλήρωση των διαδικασιών και έτσι τον έπεισε να του παραδώσει 800 ευρώ και 500 ευρώ, αντίστοιχα. Συνολικά ο κατηγορούμενος αποκόμισε παράνομο περιουσιακό όφελος ποσού (16.000) ευρώ, με ισόποση περιουσιακή ζημία του Β. Η.,
4) τον Σεπτέμβριο του έτους 2014, αν και από 31-8-2012 είχε παυθεί οριστικά από δικηγόρος, παρέστησε ψευδώς στον Γ. Κ., του οποίου ήταν συνήγορος από δεκαετίας περίπου, ότι είναι εν ενεργεία δικηγόρος, ότι εκδικάσθηκε υπόθεση του (καταβολή δεδουλευμένων από εργατική διαφορά) και ότι για να εισπράξει το ποσό των 18.100 ευρώ, που δήθεν του επιδικάσθηκε, έπρεπε να του καταβάλει 1.000 ευρώ για τα διαδικαστικά έξοδα και πληρωμή παραβόλων. Ο Γ. Κ. πείστηκε στις ανωτέρω ψευδείς παραστάσεις και του παρέδωσε 700 ευρώ στις 2-10-2014 και 300 ευρώ στις 3-10-2014. Προς επίρρωση δε των ψευδών παραστάσεών του ο κατηγορούμενος στις 10-10-2014 παρέδωσε στον Γ. Κ. το από 6-10- 2004 με αριθμό ... γραμμάτιο είσπραξης της ΕΤΕ, δυνάμει του οποίου στις 23-10-2014 δήθεν ο τελευταίος θα μπορούσε να εισπράξει την εν λόγω αποζημίωση, πλην όμως δια του ανωτέρω εγγράφου μπορούσε να πραγματοποιηθεί μόνο πληρωμή σε τράπεζα και όχι ανάληψη χρημάτων και
5) περί τα μέσα Οκτωβρίου 2014, αν και από 31-8-2012 είχε παυθεί οριστικά από δικηγόρος, παρέστησε ψευδώς στην Ε. Γ. ότι είναι εν ενεργεία δικηγόρος και ότι δήθεν η Ιταλική δικαιοσύνη της είχε επιδικάσει 26.000 ευρώ, ως αποζημίωση για υπόθεση του πρώην συζύγου της Κ. Σ., λόγω ξυλοδαρμού που υπέστη από συγκρατούμενό του εντός ιταλικών φυλακών, ενώ το αληθές ήταν ότι ούτε την ιδιότητα του δικηγόρου είχε πλέον, ούτε της είχε επιδικαστεί κάποιο ποσό, έτσι δε την έπεισε να του καταβάλει για δήθεν ενέργειες και έξοδα στα οποία είχε προβεί, ενώ στην πραγματικότητα σε καμία ενέργεια δεν είχε προβεί, σταδιακά το ποσό των 700 ευρώ και συγκεκριμένα 200 ευρώ στις 23-10-2014, 250 ευρώ στις 24-10-2014 και 250 ευρώ στις 29-10-2014 (μέσω προσημειωμένων χαρτονομισμάτων των 50 ευρώ), οπότε και συνελήφθη. Προς επίρρωση μάλιστα των ψευδών παραστάσεών του ο κατηγορούμενος παρέδωσε στην Ε. Γ. το από 6-10-2014 με αριθμό ... γραμμάτιο είσπραξης της Ε.Τ.Ε., το από 9-10-2014 με αριθμό ... γραμμάτιο είσπραξης της Ε.Τ.Ε. και το από 14-10-2014 με αριθμό ... γραμμάτιο είσπραξης της Ε.Τ.Ε., όλα στο όνομα της, δυνάμει των οποίων στις 24-11-2014 δήθεν αυτή θα μπορούσε να εισπράξει αποζημίωση από το Υπουργείο Δικαιοσύνης της Ιταλικής Δημοκρατίας για την απώλεια του οφθαλμού του πρώην συζύγου της κατά την κράτησή του σε ιταλικές φυλακές. Περαιτέρω αποδείχτηκε ότι ο κατηγορούμενος:
1) τον Μάιο του έτους 2013, αν και από 31-8-2012 είχε παυθεί οριστικά από δικηγόρος, παρέστησε ψευδώς προς την Ε. Κ., την οποία ο αδελφός της με τη διαθήκη του την είχε αποκλείσει ως κληρονόμο του και είχε εγκαταστήσει ως κληρονόμους στην περιουσία του τις υπόλοιπες αδελφές του, ότι είναι εν ενεργεία δικηγόρος και ότι δήθεν δικαιούται αυτή αποζημίωση μέσω προγράμματος ΕΣΠΑ, ποσού 184.300 ευρώ, καθότι βάσει δήθεν ειδικής νομοθεσίας της Ευρωπαϊκής Ένωσης όλα τα αδέλφια έπρεπε να μοιράζονται τα ίδια περιουσιακά στοιχεία, ενώ η αλήθεια ήταν ότι η ανωτέρω δεν δικαιούταν κανένα ποσό μέσω τέτοιας διαδικασίας. Με τον τρόπο αυτό την έπεισε να του καταβάλει, για δήθεν ενέργειες και έξοδα στα οποία είχε προβεί, ενώ στην πραγματικότητα δεν είχε προβεί σε καμία ενέργεια, σταδιακά το ποσό των 1.270 ευρώ και συγκεκριμένα 200 ευρώ στις 16-5-2013, 700 ευρώ στις 10-6-2013 και 370 ευρώ τα Χριστούγεννα του έτους 2013 και
2) τον Σεπτέμβριο του έτους 2014, αν και από 31-8-2012 είχε παυθεί οριστικά από δικηγόρος, ισχυρίστηκε ψευδώς στον Θ. Π., του οποίου ήταν δικηγόρος από τη δεκαετία του 1990, ότι είναι εν ενεργεία δικηγόρος και ότι δήθεν δικαιούται αποζημίωση ύψους 15.000 ευρώ από το Ελληνικό Δημόσιο μέσω προγράμματος ΕΣΠΑ, ενώ το αληθές ήταν ότι αυτός δεν εδικαιούτο το ανωτέρω ποσό. Επιπρόσθετα, του παρέστησε ψευδώς ότι οφείλει να του καταβάλει το ποσό των 1.500 ευρώ ως αμοιβή, καθώς και τα παράβολα αξίας 200 ευρώ, για ενέργειες στις οποίες δήθεν είχε προβεί. Ο παθών, πεισθείς από τις ανωτέρω ψευδείς παραστάσεις, τελικά του παρέδωσε το ποσό των 200 ευρώ. Προς επίρρωση μάλιστα των ψευδών παραστάσεών του ο κατηγορούμενος παρέδωσε στον Θ. Π. ένα γραμμάτιο είσπραξης της ΕΤΕ, με το οποίο δήθεν αυτός θα μπορούσε να παραλάβει στις 3-11-2014 την ανωτέρω αποζημίωση. Πλην όμως ο κατηγορούμενος ικανοποίησε πλήρως τους ανωτέρω παθόντες Ε. Κ. και Θ. Π. πριν αρχίσει η διαδικασία στο πρωτοβάθμιο Δικαστήριο. Ειδικότερα :
α) σύμφωνα με την από 22-10-2015 απόδειξη η Ε. Κ. έλαβε στις 22-10-2015 από τον αδελφό του κατηγορουμένου Θ. Χ. το ποσό των 1.000 ευρώ, προς πλήρη και ολοσχερή εξόφληση της απαίτησης που είχε κατά του κατηγορουμένου, δηλώνοντας συγχρόνως ότι δεν έχει, ούτε διατηρεί καμιά απαίτηση ή αξίωση εναντίον του και ότι δεν επιθυμεί την ποινική του δίωξη. Αλλά και η ίδια η Ε. Κ. εξεταζόμενη ως μάρτυρας στο πρωτοβάθμιο Δικαστήριο στις 26-10-2015 κατέθεσε ότι τα χρήματα τα πήρε πριν από έναν μήνα και δεν έχει απαίτηση και
β) σύμφωνα με την από 22-10-2015 απόδειξη ο Θ. Π. έλαβε στις 22-10-2015 από τον αδελφό του κατηγορουμένου Θ. Χ. το ποσό των 150 ευρώ, προς πλήρη και ολοσχερή εξόφληση της απαίτησης που είχε κατά του κατηγορουμένου, δηλώνοντας συγχρόνως ότι δεν έχει, ούτε διατηρεί καμιά απαίτηση ή αξίωση εναντίον του και ότι δεν επιθυμεί την ποινική του δίωξη. Ο κατηγορούμενος ισχυρίστηκε ότι οι Δ. Φ., Ε. Κ., Γ. Κ., Θ. Π. και Ε. Γ. δεν είχαν υποβάλει καθόλου εγκλήσεις για την τελεσθείσα από τον ίδιο εις βάρος καθενός από αυτούς αξιόποινη πράξη της απάτης, η οποία υπό τον ισχύοντα έως 30-6-2019 Ποινικό Κώδικα διωκόταν αυτεπάγγελτα, γιατί οι δηλώσεις στην Ασφάλεια Πατρών κατά την προδικασία των Ε. Κ., Θ. Π., Γ. Κ. και Ε. Γ. και η καταγγελία του Δ. Φ. στην Ασφάλεια Πατρών δεν συνιστούν έγκληση και ότι εφόσον η αξιόποινη πράξη της απάτης του άρθρου 386 παρ. 1 του νέου Ποινικού Κώδικα διώκεται πλέον κατ' έγκληση και οι ανωτέρω παθόντες δεν υπέβαλαν δήλωση ότι επιθυμούν την πρόοδο της παρούσας ποινικής διαδικασίας εντός τεσσάρων μηνών από την έναρξη του ίδιου Κώδικα, ήτοι από 1-7-2019, όπως ορίζει το άρθρο 464 του Κώδικα αυτού, έχει εξαλειφθεί το αξιόποινο των πράξεων της απάτης που τέλεσε σε βάρος τους. Ο ισχυρισμός του όμως δεν είναι βάσιμος. Ειδικότερα η Ε. Κ. στην από 4-11-2014 έκθεση ένορκης εξέτασης μάρτυρα ενώπιον του Ανακριτή του Γ Τμήματος του Πρωτοδικείου Πατρών, ο Θ. Π. στην από 1-11-2014 έκθεση ένορκης εξέτασης μάρτυρα ενώπιον του ανθ/μου Α. Κ. της Υ.Α Πατρών, ο Γ. Κ. στην από 31-10-2014 έκθεση ένορκης εξέτασης μάρτυρα ενώπιον του αστ/κα Δ. Χ. της Υ.Α. Πατρών και η Ε. Γ. στην από 30-10-2014 έκθεση ένορκης εξέτασης μάρτυρα ενώπιον του αστ/κα Α. Φ. της Υ.Α. Πατρών δήλωσαν όλοι ότι επιθυμούν την ποινική δίωξη του κατηγορουμένου, ενώ και ο Δ. Φ. στην από 29-5-2013 καταγγελία του στην Ασφάλεια Πατρών και στην από 30-5-2013 έκθεση ένορκης εξέτασης μάρτυρα ενώπιον του αστ/κα Α. Φ. της Υ.Α. Πατρών δήλωσε και αυτός ότι επιθυμεί την ποινική δίωξη του κατηγορουμένου. Οι δηλώσεις αυτές των ανωτέρω παθόντων συνιστούν έγκληση κατά την έννοια του νόμου, αφού έγκληση είναι η βούληση του παθόντος προς την αρμόδια διωκτική αρχή (εισαγγελέα ή ανακριτικό υπάλληλο του άρθρου 33 του Κώδικα Ποινικής Δικονομίας που ίσχυε έως 30-6-2019) ότι επιθυμεί τη δίωξη της κατ' αυτού αξιόποινης πράξης (...). Επίσης, ο κατηγορούμενος ισχυρίστηκε ότι οι Δ. Φ., Κ. Φ., Ε. Κ., Β. Η., Γ. Κ., Θ. Π. και Ε. Γ. κατά την υποβολή των εγκλήσεών τους εις βάρος του δεν κατέθεσαν το ανάλογο παράβολο και πρέπει για τον λόγο αυτό να κηρυχθεί απαράδεκτη κατ' αυτού ποινική δίωξη για τις αξιόποινες πράξεις της απάτης που τέλεσε σε βάρος των ανωτέρω παθόντων. Και ο ισχυρισμός του όμως αυτός δεν είναι βάσιμος, καθόσον κατά τη διάταξη του άρθρου 46 παρ. 2 εδ. α του Κώδικα Ποινικής Δικονομίας που ίσχυε έως 30-6-2019, όπως η διάταξη αυτή ίσχυε πριν από την τροποποίησή της με τα άρθρα 40 παρ. 3 και 45 του ν. 4446/2016 : "2. Ο εγκαλών κατά την υποβολή της έγκλησης, για τα απολύτως κατ' έγκληση διωκόμενα εγκλήματα, ενώπιον κάθε αρμόδιας αρχής καταθέτει παράβολο υπέρ του Δημοσίου ποσού εκατό 100 ευρώ.", εφόσον δε η αξιόποινη πράξη της απάτης του άρθρου 386 παρ. 1 και 3 περ. α' του Ποινικού Κώδικα που ίσχυε έως 30-6-2019, για την οποία ασκήθηκε η ποινική δίωξη κατά του κατηγορουμένου για την παρούσα υπόθεση διωκόταν κατά τον χρόνο υποβολής των ανωτέρω εγκλήσεων αυτεπαγγέλτως δεν απαιτείτο η κατάθεση παραβόλου εκ μέρους των προαναφερόμενων παθόντων (...). Ακόμα ο κατηγορούμενος ισχυρίστηκε ότι, σε κάθε περίπτωση, αν οι ανωτέρω δηλώσεις των Κ. Φ. και Β. Η. θεωρηθούν εγκλήσεις, αυτές ασκήθηκαν μετά πάροδο τριών μηνών από τότε που τελέστηκαν οι εις βάρος τους αξιόποινες πράξεις και συγκεκριμένα η έγκληση της Κ. Φ. υποβλήθηκε στον Εισαγγελέα Πλημμελειοδικών Πατρών στις 5-8-2013 και η έγκληση του Β. Η. υποβλήθηκε στον ίδιο Εισαγγελέα στις 9-7-2014, καίτοι οι πράξεις αυτές τελέστηκαν στις 16-3-2013 αναφορικά με την Κ. Φ. και από τον Νοέμβριο του έτους 2013 έως 7-4-2014 αναφορικά με τον Β. Η., ότι εφόσον η αξιόποινη πράξη της απάτης του άρθρου 386 παρ. 1 του νέου Ποινικού Κώδικα διώκεται πλέον κατ' έγκληση οι εγκλήσεις αυτές είναι εκπρόθεσμες και ότι επειδή οι ανωτέρω παθόντες δεν υπέβαλαν δήλωση ότι επιθυμούν την πρόοδο της παρούσας ποινικής διαδικασίας εντός τεσσάρων μηνών από την έναρξη του ίδιου Κώδικα, ήτοι από 1-7-2019, όπως ορίζει το άρθρο 464 του Κώδικα αυτού, έχει εξαλειφθεί το αξιόποινο των πράξεων της απάτης που τέλεσε σε βάρος καθενός από τους ανωτέρω παθόντες. Και ο ισχυρισμός του όμως αυτός δεν είναι βάσιμος. Ειδικότερα εφόσον οι ανωτέρω παθόντες υπέβαλαν έγκληση για τη σε βάρος καθενός απ' αυτούς αξιόποινη πράξη της απάτης, η οποία τότε διωκόταν αυτεπαγγέλτως, αδιάφορα αν αυτή (έγκληση) υποβλήθηκε μετά την πάροδο τριών μηνών από την ημέρα που έλαβαν γνώση για την πράξη που τελέστηκε και για το πρόσωπο που την τέλεσε, δεν ήταν αναγκαίο να υποβάλουν δήλωση, κατ' άρθρο 464 του νέου Ποινικού Κώδικα, ότι επιθυμούν την πρόοδο της ποινικής διαδικασίας για την ανωτέρω αξιόποινη πράξη, η οποία, σύμφωνα με όσα προαναφέρθηκαν, διώκεται πλέον κατ' έγκληση. Ο κατηγορούμενος αρνήθηκε ότι τέλεσε απάτες σε βάρος των ανωτέρω παθόντων και ισχυρίστηκε :
α) αναφορικά με την περίπτωση του Δ. Φ. ότι αρχές του έτους 2013 όταν η μητέρα του Α. Ν. Ε. Κ. επικοινώνησε μαζί του για την υπόθεση της μη ανανέωσης της σύμβασης εργασίας του γιου της, την ενημέρωσε ότι από 31-8-2012 δεν έχει άδεια δικηγόρου, αλλά παρά ταύτα αυτή και ο σύζυγος της Δ. Φ. του ζήτησαν να τους αποστείλει αίτηση ασφαλιστικών μέτρων προκειμένου να την καταθέσει εν ενεργεία δικηγόρος και πράγματι συνέταξε την από 7-2-2013 αίτηση ασφαλιστικών μέτρων, για την οποία απασχόληση του και έλαβε το ανωτέρω ποσό των 270 ευρώ,
β) αναφορικά με την περίπτωση της Κ. Φ. ότι την ενημέρωσε για ύπαρξη διαθήκης του αποβιώσαντος πεθερού της, με την οποία πιθανώς εγκαθιστούσε κληρονόμο του τον ανήλικο γιο της, όπως τον είχε πληροφορήσει ο πρώην κουνιάδος της και έτσι του ανέθεσε αυτή να ελέγξει αν πράγματι είχε δημοσιευτεί τέτοια διαθήκη και προς τούτο του έδωσε ως αμοιβή το ποσό των 385 ευρώ και όχι 400 ευρώ, όπως ισχυρίζεται η ίδια, από το οποίο ποσό των 385 ευρώ της επέστρεψε 150 ευρώ στις 12-8-2013,
γ) αναφορικά με την περίπτωση του Β. Η. ότι αυτός του είχε αναθέσει υπόθεση του σχετική με απαλλοτρίωση ακινήτου του, ότι σε εκτέλεση της εντολής αυτής, αφού έλαβε αντίγραφα συμβολαίων, προέβη σε έλεγχο τίτλων στο Υποθηκοφυλακείο και στο Κτηματολόγιο Πατρών, λαμβάνοντας πιστοποιητικά ιδιοκτησίας κλπ., συναντήθηκε κατ' επανάληψη με τον αρμόδιο αντιδήμαρχο και τον υπεύθυνο μηχανικό στο τμήμα απαλλοτριώσεων του Δήμου Πατρέων και συνέταξε αίτηση αναγνώρισης δικαιούχων αποζημίωσης από απαλλοτρίωση απευθυνόμενη στο Μονομελές Πρωτοδικείο Πατρών, παρέδωσε στον Β. Η. πλήρη πιστοποιητικά ιδιοκτησίας κλπ. για τον ίδιο και την αδελφή του, συμβόλαια του ίδιου και της αδελφής του από 50ετίας, όλο τον φάκελο της απαλλοτρίωσης (πράξεις εφαρμογής κλπ.) και την αίτηση αναγνώρισης δικαιούχων, για την οποία εργασία του έδωσε αυτός αμοιβή 3.000 ευρώ και όχι 15.800 ευρώ, που εξαναγκάστηκε στις 10-2-2004 με ύβρεις και απειλές να υπογράψει ότι έλαβε,
δ) αναφορικά με την περίπτωση του Γ. Κ. ότι το 2006 είχε αναλάβει εργατική του υπόθεση κατά του πρώην εργοδότη του Κ., επί της οποίας είχε εκδοθεί απόφαση που δεν είχε εκτελεστεί, ότι περί τα τέλη Σεπτεμβρίου του έτους 2014 πληροφορήθηκε ότι ο Κ. απέκτησε περιουσιακό στοιχείο και επομένως θα μπορούσε να εκτελεστεί η ανωτέρω απόφαση και ότι για να λάβει επίσημο αντίγραφο της απόφασης αυτής και για την κοινοποίηση της στον Κ. ζήτησε και έλαβε από τον Γ. Κ. μόνο το ποσό των 100 ευρώ και όχι 1.000 ευρώ, όπως ισχυρίζεται αυτός, πλην όμως δεν πρόλαβε να συνεχίσει τις διαδικασίες γιατί συνελήφθη και
ε) αναφορικά με την περίπτωση της Ε. Γ. ότι το έτος 2006 αυτή και ο πρώην σύζυγος της Κ. Σ. του ανέθεσαν υπόθεση αποζημίωσης του τελευταίου από το Ιταλικό Κράτος, επειδή είχε τραυματιστεί σοβαρά σε συμπλοκή σε ιταλικές φυλακές όπου ήταν έγκλειστος και ότι το έτος 2014, επειδή ο Κ. Σ. ήταν φυγόδικος, απευθύνθηκε στην ίδια και της παρέδωσε φάκελο από την Ιταλίδα δικηγόρο που είχε ασκήσει την αγωγή αποζημίωσης του Κ. Σ. στα ιταλικά διοικητικά δικαστήρια και επίσης της έδωσε 500 ευρώ επειδή ήταν άνεργη και αφού την ενημέρωσε ότι έχει παυθεί από δικηγόρος έλαβε απ' αυτή ως αμοιβή το ποσό των 700 ευρώ. Πλην όμως οι ισχυρισμοί του δεν κρίνονται πειστικοί. Ειδικότερα:
α) αναφορικά με την περίπτωση του Δ. Φ. ο τελευταίος με κατηγορηματικότητα κατέθεσε τόσο στο πρωτοβάθμιο Δικαστήριο, όσο και στο παρόν Δικαστήριο ότι ο κατηγορούμενος ποτέ δεν τον ενημέρωσε ότι έχει παυθεί από δικηγόρος. Ο κατηγορούμενος προσκόμισε μεν την 7-2-2013 αίτηση ρύθμισης προσωρινής κατάστασης του Α. Ν. κατά του νομικού προσώπου δημοσίου δικαίου με την επωνυμία "ΠΑΝΕΠΙΣΤΗΜΙΟ ΠΑΤΡΩΝ - Ειδικός λογαριασμός κονδυλίων έρευνας", απευθυνόμενη στο Μονομελές Πρωτοδικείο Πατρών, η οποία κάτω από την ένδειξη "Ο Πληρ. Δικηγόρος" δεν φέρει υπογραφή, ούτε έχει κατατεθεί στο ανωτέρω Δικαστήριο, πλην όμως δεν είναι λογικό ο Δ. Φ. να ζήτησε από τον κατηγορούμενο να συντάξει αίτηση ασφαλιστικών μέτρων, για να τη δώσει στη συνέχεια σε εν ενεργεία δικηγόρο να την καταθέσει στο αρμόδιο δικαστήριο, καθόσον αν ο Δ. Φ. γνώριζε την αλήθεια, ότι δηλαδή ο κατηγορούμενος είχε παυθεί από δικηγόρος, θα μπορούσε εξ αρχής να απευθυνθεί σε άλλο δικηγόρο,
β) αναφορικά με την περίπτωση της Κ. Φ. ουδόλως αποδείχτηκε ότι υπήρχε πληροφόρηση του κατηγορουμένου για σύνταξη διαθήκης από τον πρώην πεθερό της, αλλά ήταν εφεύρημα δικό του (κατηγορουμένου) προκειμένου να της αποσπάσει χρήματα. Επίσης πράγματι στην από 12-8-2013 απόδειξη αναφέρεται ότι η Κ. Φ. έλαβε από τον κατηγορούμενο το ποσό των 150 ευρώ έναντι οφειλόμενου ποσού 385 ευρώ και ότι θα λάβει το υπόλοιπο ποσό των 235 ευρώ στις 19-8-2013. Πλην όμως η απόδειξη αυτή συντάχτηκε από τον κατηγορούμενο, ενώ από την κατάθεση του μάρτυρα Κ. Λ. αποδεικνύεται ότι αυτός δάνεισε χρήματα στην Κ. Φ. για να τα δώσει στον κατηγορούμενο, τα οποία μάλιστα ήταν πολύ περισσότερα από 400 ευρώ και συγκεκριμένα ήταν 600 ευρώ,
γ) αναφορικά με την περίπτωση του Β. Η. από κανένα αποδεικτικό μέσο δεν προέκυψε ότι είχε λάβει μόνο 3.000 ευρώ και ότι εξαναγκάστηκε με ύβρεις και απειλές να υπογράψει την από 10-2-2004 απόδειξη, σύμφωνα με την οποία έλαβε απ' αυτόν το ποσό των 15.800 ευρώ,
δ) αναφορικά με την περίπτωση του Γ. Κ. από κανένα αποδεικτικό μέσο δεν προέκυψε ότι πράγματι είχε εκδοθεί απόφαση που επιδίκαζε σ' αυτόν ποσά για εργατικές απαιτήσεις κατά του πρώην εργοδότη του, η οποία θα μπορούσε να εκτελεστεί το έτος 2014, ούτε ότι του είχε δώσει αυτός μόνο 100 ευρώ και
ε) αναφορικά με την περίπτωση της Ε. Γ. ουδόλως αποδείχτηκε ότι της είχε παραδώσει φάκελο από Ιταλίδα δικηγόρο που είχε ασκήσει αγωγή αποζημίωσης του Κ. Σ. ή σχετική απόφαση, ούτε ότι την είχε ενημερώσει ότι έχει παυθεί από δικηγόρος. Επίσης ο κατηγορούμενος ισχυρίστηκε αναφορικά με τις περιπτώσεις των παθόντων Δ. Φ., Κ. Φ., Β. Η., Γ. Κ. και Ε. Γ. ότι δεν στοιχειοθετείται το έγκλημα της απάτης γιατί η ζημία που υπέστησαν οι ανωτέρω παθόντες με την καταβολή των προαναφερόμενων ποσών στον ίδιο, ισοσταθμίστηκε με πολλαπλάσιας αξίας αντιπαροχές προς αυτούς, ήτοι με δικηγορικές υπηρεσίες που τους παρείχε. Ειδικότερα:
α) αναφορικά με τον Δ. Φ. με τη σύνταξη αφενός της από 14-1-2013 εξώδικης διαμαρτυρίας - δήλωσης - πρόσκλησης - επιφύλαξης, του Α. Ν. προς το νομικό πρόσωπο δημοσίου δικαίου με την επωνυμία "ΠΑΝΕΠΙΣΤΗΜΙΟ ΠΑΤΡΩΝ Ειδικός Λογαριασμός Κονδυλίων Έρευνας", την οποία παρέδωσε στον Δ. Φ., την υπέγραψε ο Α. Ν. και επιδόθηκε στο ανωτέρω νομικό πρόσωπο στις 14-2-2013 και αφετέρου της από 7-2-2013 αίτησης προσωρινής ρύθμισης κατάστασης του Α. Ν. κατά του ίδιου ως άνω νομικού προσώπου, απευθυνόμενη στο Μονομελές Πρωτοδικείο Πατρών, την οποία παρέδωσε στον Δ. Φ. για να την καταθέσει εν ενεργεία δικηγόρος στο αρμόδιο Δικαστήριο. Επομένως οι υπηρεσίες που παρείχε στον Δ. Φ. ανέρχονταν τουλάχιστον σε 1.730 ευρώ (ήτοι 230 ευρώ για την εξώδικη δήλωση + 1.500 ευρώ για την αίτηση των ασφαλιστικών μέτρων) και άρα είναι τουλάχιστον διπλάσιας αξίας από το ποσό των 490 ευρώ που του κατέβαλε αυτός,
β) αναφορικά με την Κ. Φ. ότι από το έτος 1994 που διασπάστηκε η έγγαμη συμβίωση με τον σύζυγό της έως το έτος 2005 παρείχε σ' αυτή τις δικηγορικές του υπηρεσίες σχετικά με απαιτήσεις για διατροφή κλπ. κατά του συζύγου της, για τις οποίες υπηρεσίες όχι μόνο δεν αμείφθηκε καθόλου, αλλά κάλυπτε και τα διάφορα έξοδα, τα οποία, όπως και οι υπηρεσίες που της παρείχε ως δικηγόρος, ήταν πολλαπλάσιας αξίας από το ποσό των 385 ευρώ που του έδωσε αυτή,
γ) αναφορικά με τον Β. Η. ότι αφού έλαβε αντίγραφα συμβολαίων, προέβη σε έλεγχο τίτλων στο Υποθηκοφυλακείο και στο Κτηματολόγιο Πατρών, λαμβάνοντας πιστοποιητικά ιδιοκτησίας κλπ., συναντήθηκε κατ' επανάληψη με τον αρμόδιο αντιδήμαρχο και τον υπεύθυνο μηχανικό στο τμήμα απαλλοτριώσεων του Δήμου Πατρέων και συνέταξε αίτηση αναγνώρισης δικαιούχων αποζημίωσης από απαλλοτρίωση απευθυνόμενη στο Μονομελές Πρωτοδικείο Πατρών, του παρέδωσε πλήρη πιστοποιητικά ιδιοκτησίας κλπ. για τον ίδιο και την αδελφή του, συμβόλαια του ίδιου και της αδελφής του από 50ετίας, όλο τον φάκελο της απαλλοτρίωσης (πράξεις εφαρμογής κλπ.) και την αίτηση αναγνώρισης δικαιούχων, ήτοι αντιπαρείχε σ' αυτόν δικηγορικές υπηρεσίες αμοιβής τουλάχιστον 5.000 ευρώ, σχεδόν διπλάσιας δηλαδή από το ποσό των 2.980 ευρώ που του έδωσε αυτός,
δ) αναφορικά με τον Γ. Κ. ότι όποιος δικηγόρος και αν αναλάμβανε την υπόθεση του που αναφέρθηκε ανωτέρω, ήτοι τη λήψη αντιγράφου της απόφασης, την επίδοση της και την κίνηση των διαδικασιών εκτέλεσης της, θα ζητούσε 2.000 ευρώ και
ε) αναφορικά με την Ε. Γ. ότι της παρέδωσε απόφαση για αποζημίωση του πρώην συζύγου της από το Ιταλικό Δημόσιο και επίσης ότι της είχε δώσει 500 ευρώ επειδή ήταν άνεργη. Ο ισχυρισμός του όμως δεν είναι βάσιμος. Ειδικότερα αναφορικά με τον Δ. Φ. και τον Β. Η. γιατί όταν αυτοί έδιναν στον κατηγορούμενο τα προαναφερόμενα ποσά για τις υποθέσεις τους που του είχαν αναθέσει, απέβλεπαν στην ιδιότητά του ως δικηγόρου, την οποία δεν γνώριζαν ότι δεν είχε και όχι στις γνώσεις του που συνδέονταν με αυτήν την ιδιότητα, αναφορικά με τον Γ. Κ. και την Ε. Γ. γιατί, όπως προαναφέρθηκε, ουδόλως αποδείχτηκε ότι προσέφερε σ' αυτούς νομικές υπηρεσίες το έτος 2014 και τέλος αναφορικά με την Κ. Φ. γιατί το ότι, όπως ισχυρίζεται αυτός, από το έτος 1994 έως το έτος 2005 της παρείχε τις υπηρεσίες του ως δικηγόρος με δικά του έξοδα και χωρίς αμοιβή του, ακόμα και αν ήταν αληθές, ουδεμία σχέση έχει με τις ψευδείς παραστάσεις προς αυτήν το έτος 2013, ότι δηλαδή ήταν ενεργεία δικηγόρος και ότι είχε δημοσιευθεί διαθήκη του πεθερού της, ο οποίος εγκαθιστούσε κληρονόμο τον ανήλικο γιο της, εξαιτίας των οποίων ψευδών παραστάσεων του κατέβαλε αυτή 400 ευρώ. Τέλος ο κατηγορούμενος ισχυρίστηκε ότι ως προς την αξιόποινη πράξη της απάτης σε βάρος του Δ. Φ. πρέπει να παύσει οριστικά η ποινική δίωξη λόγω παραγραφής, για τον λόγο ότι η πράξη αυτή τελέστηκε τον Ιανουάριο του έτους 2013 με την παράσταση ψευδών γεγονότων ως αληθινών, ήτοι με το ότι ο κατηγορούμενος είναι εν ενεργεία δικηγόρος και επομένως η πράξη της απάτης τελέστηκε με την άπαξ ως άνω προκληθείσα πλάνη του Δ. Φ.. Και ο ισχυρισμός όμως αυτός δεν είναι βάσιμος, καθόσον ο κατηγορούμενος με τις μερικότερες πράξεις απάτης σε βάρος του Δ. Φ., που τελέστηκαν στις 17-1-2013, στις 7-2-2013 και στις 20-3-2013, απέβλεπε, λόγω και της ταυτότητας του προσώπου του παθόντος, στο αποτέλεσμα του περιουσιακού οφέλους του. Εξάλλου δεν αποδείχθηκε ο ισχυρισμός του κατηγορουμένου ότι η παρούσα υπόθεση είναι αποτέλεσμα πλεκτάνης που έχει στηθεί σε βάρος του από τον τότε Διευθυντή της Υποδιεύθυνσης Ασφαλείας Πατρών Α. Π., επειδή ανακάλυψε παράνομες πράξεις του σε αντιδικία που είχε αυτός με τους φίλους και πρώην πελάτες του κατηγορουμένου οικογένεια Α., αλλά και από τον αστυνομικό Γ. Α., με την καθοδήγηση και των δύο από τον ανακριτή του Γ' τμήματος του Πρωτοδικείου Πατρών Ε. Κ.. Περαιτέρω αποδείχτηκε ότι ο κατηγορούμενος αντιποιήθηκε την άσκηση δικηγορίας, καθόσον αν και από 31-8-2012 είχε παυθεί οριστικά από δικηγόρος, γεγονός το οποίο ο ίδιος γνώριζε αφού του κοινοποιήθηκε τότε η σχετική απόφαση, τέλεσε τις προαναφερόμενες πράξεις απάτης κατά τους αντίστοιχους ανωτέρω χρόνους, εις βάρος των Β. Η., Γ. Κ., Θ. Π., και Ε. Γ., αλλά και τις πράξεις απάτης εις βάρος:
α) του Θ. Κ., στον οποίον περί τα μέσα Σεπτεμβρίου του έτους 2013 παρέστησε ψευδώς ότι ο αδελφός του Κ. Κ. και η θανούσα Σ., αγνώστων λοιπών στοιχείων, δικαιούντο αποζημίωση μέσω προγράμματος ΕΣΠΑ, ποσού 44.000 ευρώ συνολικά (ήτοι 22.000 ευρώ ο καθένας) και έτσι τον έπεισε να του καταβάλει για δήθεν δικαστικές ενέργειες, όπως κατάθεση αγωγών, έκδοση εγγράφων και πληρωμή παραβόλων, σταδιακά μέχρι τον Ιούνιο του έτους 2014 το ποσό των 3.500 ευρώ και β) του Δ. Ζ., τον οποίον προσέγγισε την τελευταία εβδομάδα του Σεπτεμβρίου του έτους 2014 και του παρέστησε ψευδώς ότι ο γνωστός του Δ. Γ. δικαιούτο μέσω ΕΣΠΑ αποζημίωση ύψους 60.200 ευρώ από παλαιά υπόθεση του, ενώ η αλήθεια ήταν ότι ο Δ. Γ. δεν δικαιούτο τέτοια αποζημίωση και έτσι τον έπεισε να του καταβάλει σταδιακά έως 1-10-2014 το ποσό των 1.000 ευρώ, προκειμένου δε να τον πείσει έτι περαιτέρω να προβεί στην ανωτέρω περιουσιακή διάθεση του παρέδωσε 2 τετραπλότυπα της ΕΤΕ, ενώ την 1n-10-2010 μεταβαίνοντας μαζί με τον παθόντα στην Αθήνα του παρέδωσε ένα ένταλμα που φερόταν ότι προέρχεται από το Υπουργείο Ανάπτυξης και ανέφερε ψευδώς ότι ο Υφυπουργός Ανάπτυξης εντέλλεται την πληρωμή προς τον παθόντα 60.200 ευρώ και 15.150 ευρώ, ισχυριζόμενος σε όλες τις ανωτέρω περιπτώσεις ότι είναι εν ενεργεία δικηγόρος, διατηρώντας δικηγορικό γραφείο επί της οδού ..., ήτοι αντιποιούμενος τη δικηγορία. Εφόσον δε η αντιποίηση της δικηγορικής ιδιότητας εκ μέρους του κατηγορουμένου δεν είχε σχέση με συγκεκριμένη υπόθεση καθενός εκ των ανωτέρω παθόντων, εφαρμοστέα είναι η διάταξη του άρθρου 175 παρ. 2 του νέου Ποινικού Κώδικα, η οποία διάταξη είναι ευμενέστερη για τον κατηγορούμενο, εφόσον με αυτή το έγκλημα της αντιποίησης της άσκησης δικηγορίας τιμωρείται με χρηματική ποινή ή παροχή κοινωφελούς εργασίας, ενώ με τη διάταξη του άρθρου 175 παρ. 2 και 1 του Ποινικού Κώδικα που ίσχυε έως 30-5-2019 το έγκλημα αυτό τιμωρείτο με φυλάκιση μέχρι ένα έτος ή με χρηματική ποινή. Κατόπιν όλων των ανωτέρω πρέπει να κηρυχθεί ένοχος ο κατηγορούμενος για τις αξιόποινες πράξεις της απάτης κατ' εξακολούθηση σε βάρος των Δ. Φ., Κ. Φ., Β. Η., Γ. Κ. και Ε. Γ. και της αντιποίησης της άσκησης δικηγορίας κατ' εξακολούθηση σε βάρος των, Θ. Κ., Β. Η., Γ. Κ., Θ. Π., Δ. Ζ. και Ε. Γ. και να κηρυχθεί αθώος για τις αξιόποινες πράξεις της απάτης κατ' εξακολούθηση σε βάρος των Ε. Κ. και Θ. Π., κατ' άρθρο 405 παρ. 3 του νέου Ποινικού Κώδικα". Στη συνέχεια, το Δικαστήριο της ουσίας κήρυξε τον αναιρεσείοντα ένοχο του ότι: "στην Πάτρα στους κατωτέρω αναφερόμενους χρόνους με περισσότερες πράξεις τέλεσε περισσότερα εγκλήματα και ειδικότερα :
Α) Στους κατωτέρω αναφερόμενους χρόνους με περισσότερες πράξεις που συνιστούν εξακολούθηση του ίδιου εγκλήματος, με σκοπό να προσπορίσει στον εαυτό του παράνομο περιουσιακό όφελος έβλαψε ξένη περιουσία, πείθοντας κάποιους σε πράξη και ανοχή, με την εν γνώσει του παράσταση ψευδών γεγονότων σαν αληθινών. Συγκεκριμένα:
1) Αν και από 31-8-2012, δυνάμει της υπ' αριθμόν 71/2012 απόφασης του Ανωτάτου Πειθαρχικού Συμβουλίου Δικηγόρων, είχε παυθεί οριστικά από δικηγόρος, κατά το χρονικό διάστημα από Ιανουάριο έως Μάρτιο του 2013, παρέστησε ψευδώς στον Δ. Φ. του Ι., ότι είναι εν ενεργεία δικηγόρος και κατ' αυτόν τον τρόπο τον έπεισε να του αναθέσει μια αστική υπόθεση του Α. (ον) Ν. (επ), υιού της γυναίκας του και να του καταθέσει για δήθεν νομικές υπηρεσίες το ποσό των τετρακοσίων ενενήντα (490) ευρώ. Ειδικότερα, ο ανωτέρω παθών κατέθεσε στις 17-1-2013 σε τραπεζικό λογαριασμό του κατηγορουμένου στην Τράπεζα Πειραιώς το ποσό των 270 ευρώ, για να συνεχίσει δήθεν τη διεκπεραίωση της υπόθεσης του, στις 7-2.2013 το ποσό των 170 ευρώ για σύνταξη αίτησης ασφαλιστικών μέτρων, την οποία ουδέποτε κατέθεσε και στις 20-3-2013 το ποσό των 50 ευρώ, προκειμένου δε να πείσει τον παθόντα να του δώσει το ποσό των 50 ευρώ του έδωσε ένα αντίγραφο συμφωνίας διαδίκων, το οποίο είχε συντάξει μόνος του και ανέφερε ότι δήθεν το Πανεπιστήμιο Πατρών αναγνώριζε την αδικία σε βάρος του Α. Ν. και ότι επανορθώνει με την ανανέωση της σύμβασης. Συνολικά δε αποκόμισε παράνομο περιουσιακό όφελος σε βάρος της περιουσίας του ανωτέρω ποσού τετρακοσίων ενενήντα (490) ευρώ,
2) Αν και από 31-8-2012, δυνάμει της υπ' αριθμόν 71/2012 απόφασης του Ανωτάτου Πειθαρχικού Συμβουλίου Δικηγόρων, είχε παυθεί οριστικά από δικηγόρος, στις 16-3-2013 παρέστησε ψευδώς στην Κ. Φ. του Ι., ότι είναι εν ενεργεία δικηγόρος και ότι ο πεθερός της άφησε διαθήκη με την οποία εγκατέστησε κληρονόμο τον ανήλικο γιο της στο ποσό των 57.000 ευρώ, ενώ το αληθές ήταν ότι δεν είχε την ιδιότητα του δικηγόρου και δεν υπήρχε διαθήκη, προκειμένου δε να προβεί δήθεν στις κατάλληλες ενέργειες για να μπορέσει η ποθούσα να εκτελέσει τη διαθήκη, της ζήτησε και αυτή του παρέδωσε το ποσό των τετρακοσίων (400) ευρώ, στη συνέχεια δε, παριστάνοντας της ψευδώς ότι τα έγγραφα βρίσκονται στην Γ Δ.Ο.Υ. Πατρών, της ζήτησε το ποσό των τριακοσίων (300) ευρώ, προκειμένου να προβεί δήθεν στις απαραίτητες ενέργειες, πλην όμως η ανωτέρω παθούσα δεν του τα κατέβαλε,
3) Αν και από 31-8-2012, δυνάμει της υπ' αριθμόν 71/2012 απόφασης του Ανωτάτου Πειθαρχικού Συμβουλίου Δικηγόρων, είχε παυθεί οριστικά από δικηγόρος, το πρώτο δεκαήμερο του Νοεμβρίου του 2013 παρέστησε ψευδώς στον Β. Η. του Π., κάτοικο . ότι είναι εν ενεργεία δικηγόρος και διατηρεί δικηγορικό γραφείο στην ., επί της .... Στη συνέχεια τον επισκέφθηκε στην οικία του επί της οδού ... και του παρέστησε ψευδώς ότι από το 2002 υπήρχαν χρήματα διαθέσιμα στον Δήμο Πατρέων και αφορούσαν απαλλοτρίωση ακινήτου της οικογένειας του, πλην όμως επειδή είχαν διαγραφεί έπρεπε να ξεκινήσει η διαδικασία από την αρχή, ενώ το αληθές το οποίο γνώριζε ήταν ότι δεν ήταν δυνατόν πλέον να λάβουν τα χρήματα αυτά ο παθών και η αδελφή του Ι. Μ.. Με τις ανωτέρω ψευδείς παραστάσεις, ενόψει δήθεν νομικών ενεργειών στις οποίες έπρεπε να προβεί, έπεισε τον ανωτέρω παθόντα να του παραδώσει σταδιακά το ποσό των δύο χιλιάδων διακοσίων πενήντα (2.250) ευρώ και συγκεκριμένα αρχικά 250 ευρώ, στη συνέχεια 300 ευρώ, 400 ευρώ, 500 ευρώ, προκειμένου δε να πείσει τον παθόντα για την αλήθεια των λεγομένων του, μετέβη στο Υποθηκοφυλακείο Πατρών μαζί με τη Δ. Η., κόρη του εγκαλούντος. Περαιτέρω στις 7-1-2014 ο παθών του κατέβαλε 800 ευρώ, προκειμένου δε ο κατηγορούμενος να τον πείσει για την ανωτέρω καταβολή του παρέστησε ψευδώς ότι ο Εισαγγελέας Υπηρεσίας υπέγραψε για να λάβουν τα χρήματα και ότι τα 800 ευρώ απαιτούνται ως καταβολή εγγύησης, παρέδωσε δε στη σύζυγο του εγκαλούντος Π. έγγραφο αίτησης που υποτίθεται ότι κατέθεσε στον Εισαγγελέα, ενώ στην πραγματικότητα δεν το κατέθεσε. Επίσης, στις 20-1-2014 παρέστησε ψευδώς ότι κατέθεσε ο ίδιος στην Γ' Δ.Ο.Υ. Πατρών 7.000 ευρώ για λογαριασμό του και με τον τρόπο αυτό τον έπεισε να του καταβάλει το ποσό των 400 ευρώ. Στη συνέχεια και προκειμένου να πείσει ως προς την αλήθεια των παραστάσεων του, παρέδωσε στον εγκαλούντα ένα γραμμάτιο της ΕΤΕ, για το οποίο ψευδώς του παρέστησε πως πρόκειται για γραμμάτιο είσπραξης εκ μέρους του ποσού 7.800 ευρώ, καθώς και δύο (2) συναλλαγματικές, συνολικού ποσού 54.600 ευρώ (50.300 + 4.300) με ημερομηνία έκδοσης 27- 1-2014 και λήξης 5-2-2014. Στις 5-2-2014 του παρέστησε ψευδώς ότι τελικά δεν θα πληρώνονταν τελικά από τον Δήμο από το ΕΣΠΑ και του παρέδωσε ένα έγγραφο που εφέρετο ότι προερχόταν από τον Γενικό Γραμματέα Αποκεντρωμένης Διοίκησης Πελοποννήσου, στο οποίο φαινόταν ότι πιστώθηκε το ποσό των 50.300 ευρώ, ενώ στην πραγματικότητα ήταν ένα έγγραφο που ο ίδιος συνέταξε και φυσικά καμία πίστωση δεν είχε γίνει υπέρ του παθόντος. Στις 10-2-2014 παρέστησε ψευδώς ότι στις 17-2-2014 θα πληρωνόταν οριστικά ο παθών και του παρέδωσε μια απόδειξη, στην οποία αναγνώριζε ότι μέχρι εκείνη τη στιγμή είχε λάβει από αυτόν το ποσό των 15.700 ευρώ. Όταν τελικά δεν πληρώθηκε ο παθών στις 17-2-2014 παρέδωσε σε αυτόν την υπ' αριθμ. .../17-2-2014 διπλότυπη απόδειξη παροχής υπηρεσιών, με σφραγίδα δικηγόρου και διεύθυνση γραφείου ..., για αμοιβή 16.720 ευρώ, πλέον Φ.Π.Α. Επίσης, στις 24-2-2014, ημέρα ταφής της αδελφής του παθόντος, έλαβε από αυτόν το ποσό των 1.300 ευρώ, παριστάνοντας του ψευδώς ότι απαιτείται να αλλάξουν τα έγγραφα λόγω του θανάτου και να ξεκινήσει η διαδικασία από την αρχή, ενώ τον ίδιο μήνα έλαβε επιπλέον 150 ευρώ, παριστάνοντας ψευδώς ότι τα χρειάζεται για την άρρωστη μητέρα του και 800 ευρώ ως δήθεν εγγύηση για το ΕΣΠΑ. Στις 24-3-2014 απέσπασε από τον ανωτέρω παθόντα το ποσό των 1.200 ευρώ ως εγγύηση του ΕΣΠΑ δήθεν με την αιτιολογία ότι σε προεκλογική περίοδο δεν πραγματοποιούνται εκταμιεύσεις κονδυλίων από την Περιφέρεια Δυτικής Ελλάδος και τέλος στις 31-3-2014 και στις 7-4-2014, παριστάνοντάς του ψευδώς ότι απαιτούνται χρήματα για την ολοκλήρωση των διαδικασιών, έπεισε τον παθόντα να του παραδώσει 800 ευρώ και 500 ευρώ, αντίστοιχα. Συνολικά ο κατηγορούμενος αποκόμισε παράνομο περιουσιακό όφελος ποσού δεκαέξι χιλιάδων (16.000) ευρώ, ενώ ο παθών υπέστη ισόποση περιουσιακή ζημία.
4) Αν και από 31-8-2012, δυνάμει της υπ' αριθμόν 71/2012 απόφασης του Ανωτάτου Πειθαρχικού Συμβουλίου Δικηγόρων, είχε παυθεί οριστικά από δικηγόρος, τον Σεπτέμβριο του έτους 2014, ισχυρίστηκε ψευδώς στον Γ. Κ. του Α., του οποίου ήταν συνήγορος από δεκαετίας περίπου, ότι είναι εν ενεργεία δικηγόρος, ότι εκδικάσθηκε η υπόθεση του (καταβολή δεδουλευμένων από εργατική διαφορά) και ότι για να εισπράξει το ποσό των 18.100 ευρώ, που δήθεν του επιδικάσθηκε, έπρεπε να του καταβάλει το χρηματικό ποσό των χιλίων (1.000) ευρώ για τα διαδικαστικά έξοδα και πληρωμή παραβόλων. Ο παθών πείστηκε στις ανωτέρω ψευδείς παραστάσεις και του παρέδωσε το χρηματικό ποσό των 700 ευρώ στις 2-10-2014 και το χρηματικό ποσό των 300 ευρώ στις 3-10-2014. Προς επίρρωση των ψευδών παραστάσεών του ο κατηγορούμενος στις 10-10-2014 παρέδωσε στον ανωτέρω παθόντα ένα γραμμάτιο είσπραξης της ΕΤΕ, δυνάμει του οποίου στις 23-10-2014 δήθεν ο τελευταίος θα μπορούσε να παραλάβει την εν λόγω αποζημίωση, πλην όμως δια του ανωτέρω εγγράφου μπορούσε να πραγματοποιηθεί μόνο πληρωμή σε τράπεζα και όχι ανάληψη χρημάτων και
5) Αν και από 31-8-2012, δυνάμει της υπ' αριθμόν 71/2012 απόφασης του Ανωτάτου Πειθαρχικού Συμβουλίου Δικηγόρων, είχε παυθεί οριστικά από δικηγόρος, περί τα μέσα Οκτωβρίου 2014, παρέστησε ψευδώς στην Ε. Γ. του Κ. ότι είναι δικηγόρος και ότι δήθεν η Ιταλική δικαιοσύνη της είχε επιδικάσει το ποσό των 26.000 ευρώ ως αποζημίωση για υπόθεση του πρώην συζύγου της Κ. Σ., λόγω ξυλοδαρμού που υπέστη από συγκρατούμενο του εντός ιταλικών φυλακών, ενώ το αληθές ήταν ότι ούτε την ιδιότητα του δικηγόρου είχε πλέον, ούτε της είχε επιδικαστεί κάποιο ποσό, κατ' αυτόν δε τον τρόπο την έπεισε να του καταβάλει, για δήθεν ενέργειες και έξοδα στα οποία είχε προβεί, ενώ στην πραγματικότητα σε καμία ενέργεια δεν είχε προβεί, σταδιακά το ποσό των 700 ευρώ και συγκεκριμένα 200 ευρώ στις 23-10-2014, 250 ευρώ στις 24-10-2014 και 250 ευρώ στις 29-10-2014 (μέσω προσημειωμένων χαρτονομισμάτων των 50 ευρώ), οπότε και συνελήφθη.
Β) Στην Πάτρα με περισσότερες πράξεις που συνιστούν εξακολούθηση του ιδίου εγκλήματος, με πρόθεση αντιποιήθηκε την άσκηση δικηγορίας. Συγκεκριμένα, αν και από 31-8-2012, δυνάμει της υπ' αριθμόν 71/2012 απόφασης του Ανωτάτου Πειθαρχικού Συμβουλίου Δικηγόρων, είχε παυθεί οριστικά από δικηγόρος, γεγονός το οποίο ο ίδιος γνώριζε, τέλεσε κατά τους αντίστοιχους ανωτέρω χρόνους τις πράξεις απάτης, με παθόντες τους Β. Η. του Π., Γ. Κ. του Α., Θ. Π. του Δ. και Ε. Γ. του Κ., αλλά και τις πράξεις απάτης εις βάρος :
α) του Θ. Κ. του Χ., στον οποίον περί τα μέσα Σεπτεμβρίου του έτους 2013 παρέστησε ψευδώς ότι ο αδελφός του Κ. Κ. και η θανούσα Σ., αγνώστων λοιπών στοιχείων, δικαιούντο αποζημίωση μέσω προγράμματος ΕΣΠΑ, ποσού 44.000 ευρώ συνολικά (ήτοι 22.000 ευρώ ο καθένας) και έτσι τον έπεισε να του καταβάλει για δήθεν δικαστικές ενέργειες, όπως κατάθεση αγωγών, έκδοση εγγράφων και πληρωμή παραβόλων, σταδιακά μέχρι τον Ιούνιο του έτους 2014 το ποσό των 3.500 ευρώ και β) του Δ. Ζ. του Γ., τον οποίον προσέγγισε την τελευταία εβδομάδα του Σεπτεμβρίου του έτους 2014 και του παρέστησε ψευδώς ότι ο γνωστός του Δ. Γ. δικαιούτο μέσω ΕΣΠΑ αποζημίωση ύψους 60.200 ευρώ από παλαιά υπόθεσή του, ενώ η αλήθεια ήταν ότι ο Δ. Γ. δεν δικαιούτο τέτοια αποζημίωση και έτσι τον έπεισε να του καταβάλει σταδιακά έως 1-10-2014 το ποσό των 1.000 ευρώ, προκειμένου δε να τον πείσει έτι περαιτέρω να προβεί στην ανωτέρω περιουσιακή διάθεση του παρέδωσε 2 τετραπλότυπα της ΕΤΕ, ενώ την 1η-10-2010 μεταβαίνοντας μαζί με τον παθόντα στην Αθήνα του παρέδωσε ένα ένταλμα που φερόταν ότι προέρχεται από το Υπουργείο Ανάπτυξης και ανέφερε ψευδώς ότι ο Υφυπουργός Ανάπτυξης εντέλλεται την πληρωμή προς τον παθόντα 60.200 ευρώ και 15.150 ευρώ, ισχυριζόμενος σε όλες τις ανωτέρω περιπτώσεις ότι είναι εν ενεργεία δικηγόρος, διατηρώντας δικηγορικό γραφείο επί της οδού ... ήτοι αντιποιούμενος τη δικηγορία". Ο αναιρεσείων αιτιάται ότι η προσβαλλόμενη απόφαση εσφαλμένα ερμήνευσε και εφάρμοσε την ουσιαστική ποινική διάταξη του άρθρου 464 ΠΚ και με ελλιπή αιτιολογία απέρριψε τον ισχυρισμό του, τον οποίο επαναφέρει με τον υπό στοιχ.
ΙΙ λόγο, ότι έπρεπε να κηρυχθεί απαράδεκτη η ποινική δίωξη για τις πράξεις της απάτης, εις βάρος των: α) Β. Η., λόγω εκπρόθεσμης υποβολής της έγκλησης και μη καταβολής παραβόλου, β) Κ. Φ., λόγω εκπρόθεσμης υποβολής της έγκλησης και μη καταβολής παραβόλου, γ) Γ. Κ., λόγω μη υποβολής έγκλησης, αλλά μόνο ένορκης εξέτασής του στην προδικασία, και μη καταβολής παραβόλου, δ) Ε. Γ., λόγω μη υποβολής έγκλησης, αλλά μόνο ένορκης εξέτασής της στην προδικασία, και μη καταβολής παραβόλου και ε) Δ. Φ., λόγω μη υποβολής έγκλησης, αλλά μόνο ένορκης εξέτασής του στην προδικασία, και μη καταβολής παραβόλου. Το Δικαστήριο της ουσίας, απέρριψε τον ως άνω ισχυρισμό του αναιρεσείοντος ως αβάσιμο, κρίνοντας στο σκεπτικό της προσβαλλόμενης αποφάσεως ότι: α) οι δηλώσεις αυτές των ανωτέρω παθόντων συνιστούν έγκληση κατά την έννοια του νόμου, αφού έγκληση είναι η βούληση του παθόντος προς την αρμόδια διωκτική αρχή (εισαγγελέα ή ανακριτικό υπάλληλο του άρθρου 33 του Κώδικα Ποινικής Δικονομίας όπως ίσχυε έως 30-6-2019) ότι επιθυμεί τη δίωξη της κατ' αυτού αξιόποινης πράξης, β) εφόσον δε η αξιόποινη πράξη της απάτης του άρθρου 386 παρ. 1 και 3 περ. α' του Ποινικού Κώδικα όπως αυτό ίσχυε έως 30-6-2019, για την οποία ασκήθηκε η ποινική δίωξη κατά του κατηγορουμένου για την παρούσα υπόθεση, διωκόταν κατά τον χρόνο υποβολής των ανωτέρω εγκλήσεων αυτεπαγγέλτως, δεν απαιτείτο η κατάθεση παραβόλου εκ μέρους των προαναφερόμενων παθόντων, και γ) εφόσον οι ανωτέρω παθόντες υπέβαλαν έγκληση για τη σε βάρος καθενός απ' αυτούς αξιόποινη πράξη της απάτης, η οποία τότε διωκόταν αυτεπαγγέλτως, αδιάφορα αν αυτή (έγκληση) υποβλήθηκε μετά την πάροδο τριών μηνών από την ημέρα που έλαβαν γνώση για την πράξη που τελέστηκε και για το πρόσωπο που την τέλεσε, δεν ήταν αναγκαίο να υποβάλουν δήλωση, κατ' άρθρο 464 του νέου Ποινικού Κώδικα, ότι επιθυμούν την πρόοδο της ποινικής διαδικασίας για την ανωτέρω αξιόποινη πράξη, η οποία, σύμφωνα με όσα προαναφέρθηκαν, διώκεται πλέον κατ' έγκληση (ΑΠ 894/2020). Η προσβαλλόμενη απόφαση με την ως άνω αιτιολογία ορθά ερμήνευσε και εφάρμοσε την ουσιαστική ποινική διάταξη του άρθρου 464 του ΠΚ και με εμπεριστατωμένη και ειδική αιτιολογία, απέρριψε τον ως άνω ισχυρισμό του αναιρεσείοντος, και συνεπώς τα όσα αιτιάται με τον σχετικό λόγο είναι αβάσιμα. Περαιτέρω ο αναιρεσείων με τον υπό στοιχεία
ΙΙΙ λόγο αιτιάται ότι η προσβαλλόμενη απόφαση απέρριψε με ελλιπέστατη αιτιολογία τον 12ο γραπτό ισχυρισμό του, που υπέβαλε στο ακροατήριο του Δικαστηρίου της ουσίας, περί μη πληρώσεως της αντικειμενικής υπόστασης του αδικήματος της απάτης εις βάρος των : Δ. Φ., Κ. Φ., Β. Η., Γ. Κ. και Ε. Γ., λόγω παντελούς ελλείψεως βλάβης τους διότι η φερόμενη ως ζημία τους, ισοσταθμίσθηκε από διπλασίας και τριπλασίας αξίας (πάντως τουλάχιστον ισάξιες) αντιπαροχές του προς έκαστον εξ αυτών, ήτοι με δικηγορικές υπηρεσίες που τους παρείχε όπως ειδικότερα τις προσδιόρισε, καθόσον αυτός, παρά την απώλεια της δικηγορικής του ιδιότητας, είχε τις απαραίτητες γνώσεις και δεξιότητες με 25ετή δικηγορική καριέρα. Προς απόδειξη δε του ισχυρισμού του αυτού επικαλέστηκε και προσκόμισε στο ακροατήριο που εξέδωσε την προσβαλλόμενη απόφαση : α) για την υπόθεση Φ. 20 έγγραφα και β) για την υπόθεση Η. 13 έγγραφα, προσδιόρισε δε την αξία της αντιπαροχής του για τον καθένα από τους παθόντες. Η προσβαλλόμενη απόφαση απέρριψε τον ως άνω ισχυρισμό με την εξής αιτιολογία:"Ειδικότερα αναφορικά με τον Δ. Φ. και τον Β. Η. γιατί όταν αυτοί έδιναν στον κατηγορούμενο τα προαναφερόμενα ποσά για τις υποθέσεις τους που του είχαν αναθέσει, απέβλεπαν στην ιδιότητα του ως δικηγόρου, την οποία δεν γνώριζαν ότι δεν είχε και όχι στις γνώσεις του που συνδέονταν με αυτήν την ιδιότητα, αναφορικά με τον Γ. Κ. και την Ε. Γ. γιατί, όπως προαναφέρθηκε, ουδόλως αποδείχτηκε ότι προσέφερε σ' αυτούς νομικές υπηρεσίες το έτος 2014 και τέλος αναφορικά με την Κ. Φ. γιατί το ότι, όπως ισχυρίζεται αυτός, από το έτος 1994 έως το έτος 2005 της παρείχε τις υπηρεσίες του ως δικηγόρος με δικά του έξοδα και χωρίς αμοιβή του, ακόμα και αν ήταν αληθές, ουδεμία σχέση έχει με τις ψευδείς παραστάσεις προς αυτήν το έτος 2013, ότι δηλαδή ήταν ενεργεία δικηγόρος και ότι είχε δημοσιευθεί διαθήκη του πεθερού της, ο οποίος εγκαθιστούσε κληρονόμο τον ανήλικο γιο της, εξαιτίας των οποίων ψευδών παραστάσεων του κατέβαλε αυτή 400 ευρώ". Με τις παραδοχές αυτές το δικαστήριο της ουσίας δεν διέλαβε την από τα άρθρα 93 § 3 του Συντάγματος και 139 ΚΠΔ αξιουμένη ειδική και εμπεριστατωμένη αιτιολογία και συγχρόνως στέρησε την απόφασή του νομίμου βάσεως που καθιστά ανέφικτο τον αναιρετικό έλεγχο, ως προς την ορθή ή μη εφαρμογή της διατάξεως του άρθρου 386 ΠΚ, ως προς την επελθούσα βλάβη στους παθόντες από την αξιόποινη συμπεριφορά του αναιρεσείοντος, διότι δεν διευκρινίζεται στην απόφαση, αν έλαβε υπόψη την αξία της αντιπαροχής (δικηγορικές υπηρεσίες) του τελευταίου προς τον καθένα από τους παθόντες, όπως αυτός τις προσδιόρισε για να διαπιστωθεί αν ζημιώθηκε ή κατά ποιο ποσό ζημιώθηκε ο καθένας από τους παθόντες. Ειδικότερα, ενώ δέχεται την παροχή δικηγορικής υπηρεσίας από τον αναιρεσείοντα αναφορικά με τον Δ. Φ. και τον Β. Η., ακολούθως δέχεται ότι η ζημιά τους δεν μπορεί να ισοσταθμισθεί, γιατί αυτοί απέβλεψαν στην ιδιότητά του ως δικηγόρου, και όχι στις γνώσεις του που συνδέονται με αυτήν την ιδιότητα, ερμηνεύοντας και εφαρμόζοντας την ουσιαστική ποινική διάταξη του άρθρου 386 παρ.1 α του ΠΚ αντίθετα προς την δοθείσα ερμηνεία από την ολομέλεια του Αρείου Πάγου, σύμφωνα με την παραπάνω νομική σκέψη. Επίσης, όσον αφορά την Ε. Γ., από τις καταθέσεις της στο ακροατήριο τόσο του πρωτοβάθμιου Δικαστηρίου όσο και του Δευτεροβάθμιου Δικαστηρίου, προέκυψε ότι ο αναιρεσείων ήταν δικηγόρος του εν διαστάσει συζύγου της, ο οποίος του ανέθεσε υπόθεση αποζημίωσής του από το Ιταλικό κράτος, επειδή έχασε το μάτι του σε συμπλοκή στις Ιταλικές φυλακές, ότι συναντήθηκαν για την υπόθεση αυτή στο "..." (καφετέρια) μαζί με τον εν διαστάσει σύζυγό της και τα παιδιά τους, εντούτοις δεν ερευνήθηκε ο ισχυρισμός του αναιρεσείοντος ότι για την υπόθεση αυτή της παρέδωσε ένα λευκό φάκελο, που αυτός έλαβε από την Ιταλίδα δικηγόρο, που είχε ασκήσει πράγματα για λογαριασμό του παθόντος αγωγή αποζημίωσης στα Ιταλικά Διοικητικά Δικαστήρια και έτσι ισοσταθμίστηκε η ζημιά της ύψους 450 ευρώ, που αυτή "έχασε" ( όπως η ίδια κατέθεσε), με την ως άνω αντιπαροχή των υπηρεσιών του προς αυτή. Επίσης υπάρχει αντίφαση ως προς το ύψος της ζημίας του Β. Η., καθόσον σύμφωνα με τις επί μέρους καταβολές του τελευταίου προς τον αναιρεσείοντα, που αναφέρονται στο σκεπτικό και το διατακτικό της απόφασης προκύπτουν τα εξής: όσον αφορά το πρώτο δεκαήμερο του Νοεμβρίου του 2013, φέρεται ότι ο ως άνω παθών κατέβαλε συνολικά στον αναιρεσείοντα το ποσό των 2.250 ευρώ, ενώ οι επί μέρους καταβολές ήταν 250 ευρώ, 300 ευρώ, 400 ευρώ και 500 ευρώ, το άθροισμα των οποίων ανέρχεται σε 1.450 ευρώ και όχι 2.250 ευρώ. Στη συνέχεια το Δικαστήριο δέχεται ότι ο ως άνω παθών κατέβαλε στον αναιρεσείοντα σταδιακά 800 ευρώ, 400 ευρώ, 1.300 ευρώ, 150 ευρώ, 800 ευρώ, 1.200 ευρώ, 800 ευρώ και 500 ευρώ, καταλήγοντας στο συμπέρασμα ότι συνολικά ο αναιρεσείων αποκόμισε παράνομο περιουσιακό όφελος 16.000 ευρώ, ενώ ο παθών υπέστη ισόποση περιουσιακή ζημία, πλην όμως το άθροισμα των επί μέρους απαριθμούμενων καταβολών ανέρχεται σε 7.400 ευρώ (1.450 +800 + 400 + 1.300 + 150 + 800 + 1.200 + 800 + 500). Αντίφαση υπάρχει επίσης ως προς το ύψος της ζημίας της Κ. Φ., καθόσον ενώ το Δικαστήριο της ουσίας δέχεται στο σκεπτικό ότι: "Επίσης πράγματι στην από 12.8.2013 απόδειξη αναφέρεται ότι η Κ. Φ. έλαβε από τον κατηγορούμενο το ποσό των 150 ευρώ έναντι οφειλομένου ποσού 385 ευρώ και ότι θα λάβει το υπόλοιπο ποσό των 235 ευρώ στις 19.8.2013. Πλην όμως η απόδειξη αυτή συντάχθηκε από τον κατηγορούμενο, ενώ από την κατάθεση του μάρτυρα Κ. Λ. αποδεικνύεται ότι αυτός δάνεισε χρήματα στην Κ. Φ. για να τα δώσει στον κατηγορούμενο, τα οποία μάλιστα ήταν πολύ περισσότερα από 400 ευρώ και συγκεκριμένα ήταν 600 ευρώ" στη συνέχεια κηρύσσει ένοχο τον κατηγορούμενο για την εις βάρος της ως άνω παθούσας απάτη το ύψος της οποίας προσδιορίζει σε 400 ευρώ, χωρίς να θεωρεί ότι η από 12.8.2013 αναγνωσθείσα στο ακροατήριο απόδειξη (αρ. αναγνωστέου εγγράφου 54) ήταν πλαστή, και ενώ στο σκεπτικό της κατά το μέρος που απορρίπτει την ελαφρυντική περίσταση της ειλικρινούς-εμπράκτου μετανοίας καθώς και το αίτημα του αναιρεσείοντος για δικαστική άφεση ποινής (άρθρο 104Β παρ.1 ΠΚ) δέχεται ότι ο αναιρεσείων επέστρεψε στην ως άνω παθούσα 150 ευρώ.
Συνεπώς δεν προσδιορίζεται με σαφήνεια τι δέχεται η προσβαλλομένη: α) ως προς το ποσό που κατέβαλε η παθούσα στον αναιρεσείοντα και β) αν ο τελευταίος της επέστρεψε μέρος του ως άνω ποσού και ποιο το ύψος αυτού. Προκύπτει επίσης ότι το Δικαστήριο της ουσίας, δεν ανέγνωσε τα έγγραφα που προσκόμισε ο αναιρεσείων τα οποία συνέχονται με τον ισχυρισμό του ως προς το ύψος της αντιπαροχής των υπηρεσιών του και της επελθούσας ή μη ζημίας των παθόντων. Ενόψει των ανωτέρω πρέπει να γίνει δεκτός ο υπό στοιχ.Ι (κατά το σκέλος που αναφέρεται στην αντίφαση ως προς το ύψος της ζημίας του Β. Η. και της Κ. Φ.) και ο υπό στοιχ.
ΙΙΙ λόγος της αιτήσεως, περί ελλείψεως ειδικής και εμπεριστατωμένης αιτιολογίας της αποφάσεως (άρθρο 510 παρ. 1 Δ') ως προς την επελθούσα βλάβη σε κάθε παθόντα, αλλά και ο περί ελλείψεως νομίμου βάσεως (άρθρο 510 παρ.1 Ε'). Περαιτέρω, όσον αφορά τον Γ. Κ., το Δικαστήριο της ουσίας κήρυξε ένοχο τον αναιρεσείοντα για απάτη και αντιποίηση δικηγορίας τελεσθείσες εις βάρος του ως άνω παθόντος, ενώ δεν προκύπτει από ποιο αποδεικτικό μέσο κατέληξε σ' αυτό το συμπέρασμα, όπως βάσιμα αιτιάται ο αναιρεσείων με τον υπό στοιχ. Ι λόγο. Ειδικότερα, ο ως άνω παθών δεν προσήλθε να καταθέσει τόσο ενώπιον του Τριμελούς Εφετείου όσο και ενώπιον του Πενταμελούς Εφετείου που εξέδωσε την προσβαλλόμενη απόφαση. Σύμφωνα με όσα εκθέτει ο αναιρεσείων, ο ως άνω παθών έδωσε μόνο μία ένορκη κατάθεση στην Ασφάλεια Πατρών στις 31.10.2014. Ενώ λοιπόν δεν προέκυψε ότι η εμφάνισή του στο ακροατήριο δεν ήταν εφικτή, ώστε στη συνέχεια το Δικαστήριο να αναγνώσει την κατάθεσή του, και ενώ δεν προκύπτει από τα αναγνωστέα έγγραφα ότι αυτή αναγνώστηκε, εν τούτοις το Δικαστήριο της ουσίας, αναφέρει την κατάθεση αυτή στο σκεπτικό, όταν απορρίπτει τον ισχυρισμό του κατηγορουμένου και ήδη αναιρεσείοντα, περί μη υποβολής εγκλήσεως, και συνεπώς την αξιοποίησε αποδεικτικώς, στηρίζοντας σε αυτή την περί καταφάσεως της ενοχής κρίση του. Έτσι, όμως, δεν μπόρεσε ο αναιρεσείων, να επιφέρει τις κατ' άρθρο 358 ΚΠΔ παρατηρήσεις του για το αποδεικτικό αυτό μέσο, κατά παραβίαση των έννομων δικαιωμάτων του και κατά παράβαση του άρθρου 363 παρ.2 του ΚΠΔ.
Συνεπώς πρέπει να γίνει δεκτός ο λόγος αυτός της απόλυτης ακυρότητας, κατ' άρθρο 171 παρ.1 εδ.δ, ΚΠΔ διαδικασίας στο ακροατήριο (άρθρο 510 παρ.1 Α') και της παραβίασης των διατάξεων για τη δημοσιότητα της διαδικασίας στο ακροατήριο, κατ' άρθρο 331 ΚΠΔ, (άρθρο 510 παρ.1 Γ'). Περαιτέρω, όσον αφορά τους παθόντες Θ. Π. και Δ. Ζ., ο αναιρεσείων κηρύχθηκε ένοχος για αντιποίηση δικηγορίας εις βάρος τους, ενώ οι ίδιοι, σύμφωνα με τα πρακτικά της πρωτόδικης δίκης τα οποία αναγνώστηκαν και παραδεκτώς επισκοπούνται από τον Άρειο Πάγο για την έρευνα των αναιρετικών λόγων ουδέν κατέθεσαν σχετικά με το ως άνω αδίκημα, όπως βάσιμα αιτιάται ο αναιρεσείων με τον υπό στοιχ. Ι λόγο. Ο δε εξ αυτών Θ. Π., εξετάστηκε και στο ακροατήριο του Πενταμελούς Εφετείου, που εξέδωσε την προσβαλλόμενη απόφαση, σύμφωνα δε με τα πρακτικά τα οποία επίσης παραδεκτώς επισκοπούνται, ουδέν ανέφερε σχετικά με το αδίκημα της αντιποίησης δικηγορίας, παρά δε την υπάρχουσα στην αρχή του αιτιολογικού της προσβαλλόμενης αποφάσεως ρηματική αναφορά στα κατ' είδος αποδεικτικά μέσα, που λήφθηκαν υπόψη από το Δικαστήριο της ουσίας δεν προκύπτει με βεβαιότητα ότι, προκειμένου αυτό να καταλήξει στο ανωτέρω καταδικαστικό πόρισμα συνεκτίμησε και αξιολόγησε τις ως άνω ένορκες καταθέσεις ενώπιον του ακροατηρίου, των Θ. Π. και Δ. Ζ.. Όσον αφορά όμως το ίδιο αδίκημα της αντιποίησης δικηγορίας με παθόντες τον Β. Η., Ε. Γ. και Θ. Κ., με τις παραδοχές οι οποίες διαλαμβάνονται στο σκεπτικό, σε συνδυασμό με όσα αναφέρονται στο διατακτικό της προσβαλλόμενης απόφασης, που παραδεκτά αλληλοσυμπληρώνονται, το Δικαστήριο της ουσίας, διέλαβε στην προσβαλλόμενη απόφασή του την απαιτούμενη ειδική και εμπεριστατωμένη αιτιολογία, αφού εκθέτει σ' αυτήν με σαφήνεια, πληρότητα και χωρίς αντιφάσεις ή λογικά κενά τα πραγματικά περιστατικά, τα οποία αποδείχθηκαν από την ακροαματική διαδικασία, και συγκροτούν την αντικειμενική υπόσταση της ως άνω αξιόποινης πράξης για την οποία καταδικάστηκε ο κατηγορούμενος - αναιρεσείων, καθώς και τους συλλογισμούς, με βάση τους οποίους έκανε την υπαγωγή τους στην ουσιαστική ποινική διάταξη του άρθρου 175 ΠΚ. Ειδικότερα με ειδική και εμπεριστατωμένη αιτιολογία η προσβαλλόμενη απόφαση αιτιολόγησε την κρίση της ότι τελέστηκε η πράξη της αντιποίησης άσκησης δικηγορίας κατ' εξακολούθηση. Επομένως, ο από το άρθρο 510 παρ. 1 στοιχ. Δ του ΚΠΔ υπό στοιχ. Ι λόγος αναιρέσεως, με τον οποίο πλήττεται η προσβαλλόμενη απόφαση για έλλειψη αιτιολογίας, είναι αβάσιμος, κατά τα προαναφερθέντα, και πρέπει να απορριφθεί, όσον αφορά τους ως άνω τρεις παθόντες (Β. Η., Ε. Γ. και Θ. Κ.) και να γίνει δεκτός, κατά τα προαναφερθέντα, κατά το μέρος που αυτός καταδικάστηκε για την ίδια πράξη που τέλεσε σε βάρος των Γ. Κ., Θ. Π. και Δ. Ζ..
Περαιτέρω, κατά τα άρθρα 111, 112 και 113 του Π.Κ το αξιόποινο των εγκλημάτων εξαλείφεται με παραγραφή, η οποία, προκειμένου για πλημμελήματα, είναι πενταετής και αρχίζει από τότε που τελέσθηκε η πράξη. Η προθεσμία της παραγραφής αναστέλλεται για όσο χρονικό διάστημα διαρκεί ή κύρια διαδικασία και έως ότου γίνει αμετάκλητη η καταδικαστική απόφαση, όχι όμως πέραν των τριών ετών για τα πλημμελήματα. Από τις διατάξεις αυτές σε συνδυασμό με εκείνες των άρθρων 368 εδ. β' και 511 ΚΠΔ προκύπτει ότι η παραγραφή, ως θεσμός δημόσιας τάξεως, εξετάζεται αυτεπαγγέλτως από το Δικαστήριο σε κάθε στάση της δίκης, ακόμη και από τον Άρειο Πάγο, ο οποίος, διαπιστώνοντας τη συμπλήρωση αυτής, και μετά τη δημοσίευση της προσβαλλόμενης απόφασης ή την άσκηση της αναίρεσης, υποχρεούται να αναιρέσει την προσβαλλόμενη καταδικαστική απόφαση και να παύσει οριστικά την ποινική δίωξη, εφόσον η αίτηση αναιρέσεως είναι τυπικά παραδεκτή και περιέχεται σ' αυτήν ένας τουλάχιστον παραδεκτός και βάσιμος λόγος από τους περιοριστικά αναφερόμενους στο άρθρο 510 ΚΠΔ (Ολ. ΑΠ 7/2005). Από δε τις διατάξεις των άρθρων 94 παρ. 1 και 98 Π.Κ. συνάγεται ότι οι μερικότερες πράξεις που συνιστούν το κατ εξακολούθηση έγκλημα διατηρούν την αυτοτέλειά τους και ως προς την παραγραφή που αρχίζει από τον χρόνο τέλεσης κάθε επιμέρους πράξης (ΑΠ 425/2020).
Εν προκειμένω, όπως προκύπτει από την προσβαλλόμενη απόφαση, οι αποδιδόμενες στον αναιρεσείοντα, σε βαθμό πλημμελήματος, πέντε αξιόποινες πράξεις της απάτης, φέρονται ότι τελέσθηκαν κατ' εξακολούθηση κατά το χρονικό διάστημα από 17-1-2013 έως 29.10.2014. Για τις μερικότερες πράξεις που φέρονται τελεσθείσες στις 17.1.2013 έως 20.3.2013 με παθόντα τον Δ. Φ. και στις 16.3.2013 με παθούσα την Κ. Φ., και διατηρούν την αυτοτέλειά τους έχει εξαλειφθεί το αξιόποινο, λόγω παραγραφής, καθόσον συμπληρώθηκε οκταετία από τον χρόνο τέλεσής τους μέχρι 8-11-2021, δηλ. μέχρι τη δημοσίευση της παρούσας απόφασης. Επομένως, αφού η ένδικη αίτηση περιέχει έναν τουλάχιστον παραδεκτό λόγο αναιρέσεως, ο οποίος, κατά τα ανωτέρω, κρίθηκε και βάσιμος, πρέπει να παύσει οριστικά η ποινική δίωξη κατά του κατηγορουμένου και ήδη αναιρεσείοντος για τις ανωτέρω πράξεις απάτης λόγω παραγραφής, όπως ειδικότερα ορίζεται στο διατακτικό. Περαιτέρω, οι αναιρετικές αιτιάσεις του αναιρεσείοντος για υπέρβαση εξουσίας και αναιτιολόγητη απόρριψη του αιτήματος αυτού για την αναγνώριση των ελαφρυντικών περιστάσεων από το άρθρο 84 παρ.2 περ.α', δ', ε' ΠΚ, καθώς και για την απόρριψη του αιτήματος δικαστικής άφεσης ποινής, είναι άσκοπο να ερευνηθούν από τον Άρειο Πάγο, ως αλυσιτελείς, διότι το Εφετείο, στο οποίο η υπόθεση θα παραπεμφθεί, πριν τον καθορισμό της επιβλητέας ποινής, θα αποφασίσει επί των προπαρατεθέντων αιτημάτων, που σχετίζονται αποκλειστικά με το κεφάλαιο της ποινής, εφόσον αυτά υποβληθούν νόμιμα εκ νέου (ΑΠ 788/2020, ΑΠ 1861/2019).
Κατ' ακολουθίαν τούτων, πρέπει κατά παραδοχή της αίτησης αναίρεσης: 1)να αναιρεθεί η προσβαλλόμενη απόφαση ως προς τη διάταξή της περί ενοχής του αναιρεσείοντα για την πράξη της απάτης κατ' εξακολούθηση, 2) να αναιρεθεί εν μέρει η προσβαλόμενη απόφαση ως προς τη διάταξή της περί ενοχής του αναιρεσείοντα για τις επί μέρους πράξεις αντιποίησης άσκησης δικηγορίας εις βάρος του Γ. Κ., Θ. Π. και Δ. Ζ., 3) να παύσει η ποινική δίωξη λόγω παραγραφής της πράξης της απάτης, όσον αφορά τους παθόντες Δ. Φ. και Κ. Φ., 4) να παραπεμφθεί η υπόθεση, κατά τα αναιρούμενα μέρη, που αφορούν: α) στην ενοχή του αναιρεσείοντα για την πράξη της απάτης κατ' εξακολούθηση, σε βάρος του Β. Η., Γ. Κ. και Ε. Γ. β) στην ενοχή του αναιρεσείοντα για την πράξη της αντιποίησης άσκησης δικηγορίας κατ' εξακολούθηση σε βάρος του Γ. Κ., Θ. Π. και Δ. Ζ., γ) στη συνολική ποινή που επιβλήθηκε στον αναιρεσείοντα, για νέα, ως προς αυτά τα (μέρη) συζήτηση στο ίδιο Δικαστήριο, που εξέδωσε την εν μέρει αναιρούμενη απόφαση, συγκροτούμενο από άλλους Δικαστές, εκτός από εκείνους, που είχαν δικάσει προηγουμένως (άρθρο 519 ΚΠοινΔ) και 5) να απορριφθεί κατά τα λοιπά η αίτηση αναίρεσης.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Αναιρεί την υπ' αριθ. 262-263/2020,30/2021 απόφαση του Πενταμελούς Εφετείου κακουργημάτων Πατρών εν μέρει και συγκεκριμένα: α) ως προς τη διάταξή της περί ενοχής αυτού για την πράξη της απάτης κατ' εξακολούθηση, 2) ως προς τη διάταξή της περί ενοχής αυτού για τις επί μέρους πράξεις αντιποίησης άσκησης δικηγορίας εις βάρος του Γ. Κ., Θ. Π. και Δ. Ζ. και 3) ως προς τη διάταξή της περί επιβολής σ' αυτόν συνολικής ποινής.
Παύει οριστικά την ποινική δίωξη, κατά του αναιρεσείοντος για τις επί μέρους πράξεις απάτης, που αφορά τους Δ. Φ. και Κ. Φ., που φέρεται ότι τελέστηκαν κατά το χρονικό διάστημα από 17.1.2013 έως 20.3.2013 για τον πρώτο και στις 16.3.2013 για τη δεύτερη.
Παραπέμπει την υπόθεση, κατά τα αναιρούμενα μέρη, που αφορούν: α) στην ενοχή του αναιρεσείοντος, για τις επιμέρους πράξεις της απάτης κατ' εξακολούθηση, που φέρεται ότι τελέστηκαν εις βάρος του Β. Η., του Γ. Κ. και της Ε. Γ. β) στην ενοχή αυτού για τις επί μέρους πράξεις αντιποίησης άσκησης δικηγορίας εις βάρος του Γ. Κ., Θ. Π. και Δ. Ζ. και γ) στη συνολική ποινή που του επιβλήθηκε για νέα, ως προς αυτά (μέρη), συζήτηση στο ίδιο Δικαστήριο, που εξέδωσε την εν μέρει αναιρούμενη απόφαση, συγκροτούμενο από άλλους Δικαστές, εκτός από εκείνους, που είχαν δικάσει προηγουμένως.
Απορρίπτει, κατά τα λοιπά, την αίτηση για αναίρεση της υπ' αριθ.262-263/2020, 30/2021 απόφασης του Πενταμελούς Εφετείου κακουργημάτων Πατρών.
Κρίθηκε και αποφασίσθηκε στην Αθήνα στις 20 Οκτωβρίου 2021.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 8 Νοεμβρίου 2021.
Ο ΑΝΤΙΠΡΟΕΔΡΟΣ Η ΓΡΑΜΜΑΤΕΑΣ
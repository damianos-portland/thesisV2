Αριθμός 1172/2021
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
ΣΤ' ΠΟΙΝΙΚΟ ΤΜΗΜΑ-(ΣΕ ΣΥΜΒΟΥΛΙΟ)
Συγκροτήθηκε από τους Δικαστές: Γρηγόριο Κουτσοκώστα, Αντιπρόεδρο του Αρείου Πάγου, Πηνελόπη Παρτσαλίδου-Κομνηνού-Εισηγήτρια, Ελένη Κατσούλη, Δημήτριο Τράγκα και Ελένη Μπερτσιά, Αρεοπαγίτες.
Συνήλθε σε δημόσια συνεδρίαση στο Κατάστημά του στις 14 και 28 Δεκεμβρίου 2021, με την παρουσία των Αντεισαγγελέων του Αρείου Πάγου: 1) Ιωάννη Μωραϊτάκη και 2) Αδαμαντίας Οικονόμου, αντίστοιχα, (γιατί κωλύεται ο Εισαγγελέας του Αρείου Πάγου) και του Γραμματέως Χαράλαμπου Αθανασίου, για να δικάσει την έφεση του εκκαλούντος-εκζητουμένου Α. Λ. του Ι. και της Μ., που γεννήθηκε στη Θεσσαλονίκη στις 2-6-1986, Έλληνας υπήκοος, κατοίκου Θεσσαλονίκης και ήδη κρατούμενου στο Κατάστημα Κράτησης Θεσσαλονίκης, που παρέστη με τους συνηγόρους υπερασπίσεως του Άγγελο Πάρσαλη και Αλεξάνδρα Μαύρου-Τσάκου, κατά της υπ' αριθμ. 689/2021 απόφασης του Συμβουλίου Εφετών Θεσσαλονίκης. Το Συμβούλιο Εφετών Θεσσαλονίκης, με την ως άνω απόφασή του αποφάσισε την εκτέλεση του από 5-10-2021 Ευρωπαϊκού Εντάλματος Σύλληψης (ΕΕΣ) των Αρχών της Γαλλίας, με στοιχεία δικογραφίας: Αρ. δικαστηρίου ...-Αρ. υπόθεσης: ..., που εκδόθηκε από τον Γενικό Εισαγγελέα του Δικαστηρίου του Μπορντώ της Γαλλίας, σε βάρος του ανωτέρω εκζητουμένου.
Κατά της αποφάσεως αυτής ο εκζητούμενος και τώρα εκκαλών, άσκησε την με αριθμό και ημερομηνία 7/25-11-2021 έφεση, για τους λόγους που αναφέρονται σ' αυτήν, η οποία συντάχθηκε ενώπιον του Γραμματέως του Συμβουλίου Εφετών Θεσσαλονίκης Μιχαήλ Θεολόγου και καταχωρίστηκε στο οικείο πινάκιο με τον αριθμό 1153/2021. Προκειμένης συζητήσεως
Αφού άκουσε τον εκζητούμενο, τους δικηγόρους υπερασπίσεώς του, που με προφορική ανάπτυξη ζήτησαν όσα αναφέρονται στα σχετικά πρακτικά και τον Αντεισαγγελέα ο οποίος πρότεινε: Α) Να γίνει τυπικά δεκτή η με αριθμό 7/25-11-2021 έφεση του εκζητουμένου και να αναβληθεί η έκδοση οριστικής απόφασης επί της έφεσης αυτής. Β) Να ζητηθούν συμπληρωματικές πληροφορίες που θα προσκομιστούν σε επίσημη μετάφραση στην ελληνική γλώσσα, με επιμέλεια του Εισαγγελέα Εφετών Θεσσαλονίκης, από το κράτος που εξέδωσε το υπό εκτέλεση ευρωπαϊκό ένταλμα σύλληψης και ειδικότερα: 1) να προσδιορισθεί, εάν η "οργάνωση κακοποιών με σκοπό την προετοιμασία του εγκλήματος της εισαγωγής ναρκωτικών", στην οποία φέρεται ότι συμμετείχε ο εκκαλών και η "δομημένη ομάδα με σκοπό την προετοιμασία των εγκλημάτων της προμήθευσης, μεταφοράς, κατοχής και παράνομης παραχώρησης ή πώλησης ναρκωτικών", στην οποία, επίσης, φέρεται ότι συμμετείχε, είναι η ίδια εγκληματική οργάνωση ή δύο εγκληματικές οργανώσεις και εάν πρόκειται για την ίδια, για ποιο λόγο διαχωρίζεται το έγκλημα της εισαγωγής ναρκωτικών από εκείνα της προμήθευσης, μεταφοράς, κατοχής και παράνομης παραχώρησης ή πώλησης ναρκωτικών, 2) να προσδιοριστούν ο τρόπος και ο χρόνος συγκρότησης της εγκληματικής οργάνωσης (ή των δύο εγκληματικών οργανώσεων), καθώς και ο τόπος και ο χρόνος συμμετοχής του εκκαλούντος σ' αυτήν (ή σ' αυτές), 3) να προσδιοριστεί η ακριβής, ορισμένη και λεπτομερής μορφή συμμετοχής του εκκαλούντος στην εγκληματική οργάνωση (ή στις δύο εγκληματικές οργανώσεις), 4) να προσδιοριστεί ποια είναι η σύνδεση του εκκαλούντος με τις αναφερόμενες αγορές σκαφών στη Βουλγαρία, ο αριθμός και ο χρόνος των αγορών αυτών, ο τόπος στον οποίο και ο χρόνος κατά τον οποίο ο R. N. είχε προσληφθεί από τον εγκαλούντα για την πραγματοποίηση των αγορών αυτών, 5) να προσδιοριστούν οι επαγγελματικές σχέσεις του εκκαλούντος με τον αναφερόμενο ως έναν από τους κύριους οργανωτές της εισαγωγής κοκαΐνης στο ΜΙΜΙΖΑΝ της Γαλλίας, Φ. Μ., καθώς επίσης, να διευκρινισθεί ποια είναι η σύνδεση των σχέσεων αυτών με την αναφερόμενη εισαγωγή κοκαΐνης στο ΜΙΜΙΖΑΝ της Γαλλίας από τον τελευταίο, 6) να προσκομισθεί σε επικυρωμένο αντίγραφο το από 5-10-2021 ένταλμα σύλληψης του Ανακριτή του Δικαστηρίου του Μπορντώ Γαλλίας, με βάση το οποίο εκδόθηκε το ένδικο ευρωπαϊκό ένταλμα σύλληψης και 7) να προσκομιστούν ακριβή αντίγραφα των διατάξεων των άρθρων 450-1 παρ.1 &amp; 2, 450-3 και 450-5 του Ποινικού Κώδικα της Γαλλίας. Γ) Να ταχθεί προθεσμία τριάντα (30) ημερών για να περιέλθουν οι πληροφορίες αυτές στο Συμβούλιο του Αρείου Πάγου από τη δημοσίευση της απόφασής του και Δ) Να αντικατασταθεί η κράτηση του εκκαλούντος - εκζητούμενου με τους εξής περιοριστικούς όρους: α) της απαγόρευσης εξόδου του από τη χώρα, β) της εμφάνισης του εκάστη Δευτέρα στο ΑΤ του τόπου κατοικίας του επί της οδού ... στη Θεσσαλονίκη και γ) της καταβολής εγγύησης ποσού πέντε χιλιάδων (5.000) ευρώ. Επικουρικά: Να γίνει τυπικά και κατ' ουσία δεκτή η υπ' αριθμ. 7/25-11-2021 έφεση του ανωτέρω εκζητουμένου, να εξαφανιστεί η υπ' αριθμ. 689/2021 απόφαση του Συμβουλίου Εφετών Θεσσαλονίκης και να μην εκτελεστεί το Ευρωπαϊκό Ένταλμα Σύλληψης των Αρχών της Γαλλίας, να διαταχθεί δε η άρση της κράτησής του.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Σύμφωνα με το άρθρο 22 παρ.1 του ν. 3251/2004 ''Ευρωπαϊκό ένταλμα σύλληψης ...και άλλες διατάξεις'', σε περίπτωση μη συγκατάθεσης του εκζητουμένου επιτρέπεται η άσκηση έφεσης στον Άρειο Πάγο από τον εκζητούμενο ή τον εισαγγελέα κατά της οριστικής απόφασης του συμβουλίου εφετών, εντός είκοσι τεσσάρων ωρών από τη δημοσίευση της απόφασης, σύμφωνα με τα οριζόμενα του άρθρου 451 του Κ.Ποιν.Δ., συντασσόμενης σχετικής έκθεσης ενώπιον του γραμματέα εφετών, στην οποία πρέπει να διατυπώνονται και οι λόγοι για τους οποίους ασκείται αυτή. Επομένως, η υπό κρίση από 25-11-2021 με αριθμό εκθέσεως 7/2021 έφεση του εκκαλούντος και εκζητουμένου Α. Λ. του Ι. και Μ., ο οποίος γεννήθηκε στη Θεσσαλονίκη την 2-6-1986 και κατοικεί στην ίδια πόλη, στην οδό ..., στρέφεται κατά της 689/24-11-2021 απόφασης του Συμβουλίου Εφετών Θεσσαλονίκης, με την οποία αποφασίστηκε η εκτέλεση του από 5-10-2021 Ευρωπαϊκού Εντάλματος Σύλληψης (ΕΕΣ) με στοιχεία δικογραφίας: Αρ. δικαστηρίου (Νo parquet): ... - Αρ. υπόθεσης (Νo instruction): ... του Γενικού Εισαγγελέα του Δικαστηρίου του Μπορντώ (Bordeaux) Γαλλίας, ασκήθηκε νομότυπα και εμπρόθεσμα. Γι' αυτό, πρέπει να γίνει τυπικά δεκτή και να ερευνηθεί περαιτέρω κατ' ουσίαν.
Κατά το άρθρο 1 παρ. 1 του ως άνω Ν.3251/2004, το ευρωπαϊκό ένταλμα συλλήψεως είναι απόφαση ή διάταξη δικαστικής αρχής κράτους μέλους της Ευρωπαϊκής Ενώσεως που εκδίδεται με σκοπό τη σύλληψη και την προσαγωγή προσώπου, το οποίο ευρίσκεται στο έδαφος άλλου κράτους μέλους της Ευρωπαϊκής Ένωσης, εφόσον το πρόσωπο αυτό ζητείται από τις αρμόδιες αρχές του κράτους εκδόσεως του εντάλματος στο πλαίσιο ποινικής διαδικασίας, προκειμένου α) να ασκηθεί ποινική δίωξη για αξιόποινη πράξη που έχει ήδη αποδοθεί σ' αυτό ή β) να εκτελεστεί ποινή ή μέτρο ασφαλείας, τα οποία στερούν την ελευθερία. Στο άρθρο 2 του ίδιου νόμου ορίζεται το περιεχόμενο και ο τύπος του ευρωπαϊκού εντάλματος συλλήψεως. Κατά το άρθρο αυτό, το ευρωπαϊκό ένταλμα σύλληψης περιέχει, ειδικότερα: α) ταυτότητα και ιθαγένεια του εκζητουμένου, β) όνομα, διεύθυνση, αριθμό τηλεφωνικής κ.λπ. σύνδεσης της δικαστικής αρχής εκδόσεως του εντάλματος, γ) μνεία της εκτελεστής δικαστικής αποφάσεως, του εντάλματος συλλήψεως ή της συναφούς διατάξεως δικαστικής αρχής, δ) φύση και νομικό χαρακτηρισμό του εγκλήματος, ε) περιγραφή των περιστάσεων τελέσεως του εγκλήματος, στις οποίες περιλαμβάνονται ο χρόνος και τόπος τελέσεως, καθώς και τη μορφή συμμετοχής του εκζητουμένου στην αξιόποινη πράξη, στ) την επιβληθείσα ποινή, αν πρόκειται για αμετάκλητη απόφαση ή το πλαίσιο ποινής που προβλέπεται για την αξιόποινη πράξη από τη νομοθεσία του κράτους μέλους εκδόσεως του εντάλματος και ζ) στο μέτρο του δυνατού, κάθε άλλη πληροφορία σχετικά με την αξιόποινη πράξη και τις συνέπειές της και, περαιτέρω, ορίζεται ότι το ένταλμα μεταφράζεται στην επίσημη γλώσσα του κράτους εκτελέσεώς του. Τα ανωτέρω ορίζονται στο πλαίσιο σχέσεων αμοιβαίας εμπιστοσύνης που έχουν αναπτυχθεί μεταξύ των κρατών μελών της Ευρωπαϊκής Ένωσης, οι οποίες στηρίζονται στο σεβασμό των θεμελιωδών ελευθεριών και των αρχών του κράτους δικαίου, ώστε να δημιουργείται ένα κοινό και οικείο νομικό περιβάλλον και να μην υφίσταται δυσπιστία στις αλλοδαπές δικαστικές αρχές στο πλαίσιο της Ευρωπαϊκής Ένωσης. Περαιτέρω, στο άρθρο 9 παρ. 3 του ίδιου νόμου ορίζεται ότι, όταν ο εκζητούμενος δεν συγκατατίθεται να προσαχθεί στο κράτος έκδοσης του εντάλματος, αρμόδια δικαστική αρχή για την έκδοση της αποφάσεως εκτέλεσης του εντάλματος είναι το Συμβούλιο Εφετών, στην περιφέρεια του οποίου διαμένει ή συλλαμβάνεται ο εκζητούμενος. Εξάλλου, κατά το άρθρο 5 του ίδιου νόμου, το ευρωπαϊκό ένταλμα συλλήψεως εκδίδεται για πράξεις, οι οποίες τιμωρούνται κατά τους ελληνικούς ποινικούς νόμους με στερητική της ελευθερίας ποινή ή με στερητικό της ελευθερίας μέτρο ασφαλείας, το ανώτατο όριο των οποίων είναι τουλάχιστον δώδεκα μηνών ή, σε περίπτωση που έχει ήδη επιβληθεί ποινή ή μέτρο ασφαλείας, τα οποία στερούν την ελευθερία για απαγγελθείσες καταδίκες διάρκειας τουλάχιστον τεσσάρων μηνών, κατά δε το άρθρο 10 παρ. 1 του νόμου αυτού, υπό την επιφύλαξη των διατάξεων των άρθρων 11 έως 13, το ευρωπαϊκό ένταλμα συλλήψεως εκτελείται εφόσον: α) η αξιόποινη πράξη, για την οποία έχει εκδοθεί, συνιστά έγκλημα σύμφωνα με τους ελληνικούς ποινικούς νόμους, ανεξαρτήτως του νομικού χαρακτηρισμού, το οποίο τιμωρείται σύμφωνα με το δίκαιο του κράτους εκδόσεως του εντάλματος με στερητική της ελευθερίας ποινή ή με στερητικό της ελευθερίας μέτρο ασφάλειας, το ανώτατο όριο των οποίων είναι τουλάχιστον δώδεκα μηνών και β) τα δικαστήρια του τόπου έκδοσης του εντάλματος καταδίκασαν τον εκζητούμενο σε ποινή ή μέτρο ασφάλειας, στερητικό της ελευθερίας τουλάχιστον τεσσάρων μηνών για αξιόποινη πράξη, την οποία και οι ελληνικοί νόμοι χαρακτηρίζουν ως πλημμέλημα ή κακούργημα. Η εκτέλεση δε του εντάλματος επιτρέπεται, κατά την παρ.2 του άρθρου 10 του νόμου, και χωρίς έλεγχο του διττού αξιοποίνου για ορισμένες αξιόποινες πράξεις, όπως είναι η πράξη της εγκληματικής οργάνωσης (περ. α' του ως άνω άρθρου), όπως αυτές ορίζονται από το δίκαιο του κράτους έκδοσης του εντάλματος, εφόσον τιμωρούνται στο κράτος αυτό με στερητική της ελευθερίας ποινή ή στερητικό της ελευθερίας μέτρο ασφαλείας, το ανώτατο όριο των οποίων είναι τουλάχιστον τριών ετών. Περαιτέρω, το ευρωπαϊκό ένταλμα σύλληψης είναι δυνατόν να αναφέρεται είτε σε αλλοδαπούς είτε σε ημεδαπούς και επομένως, είναι δυνατόν να εκτελεσθεί ευρωπαϊκό ένταλμα σύλληψης σε βάρος Έλληνα υπηκόου. Στο άρθρο 11 ν. 3251/2004 ορίζονται οι περιπτώσεις στις οποίες απαγορεύεται η εκτέλεση του ευρωπαϊκού εντάλματος συλλήψεως και στο άρθρο 12 οι περιπτώσεις στις οποίες η δικαστική αρχή, η οποία αποφασίζει για την εκτέλεση του εν λόγω εντάλματος, μπορεί να αρνηθεί την εκτέλεσή του. Μεταξύ των λόγων, με βάση τους οποίους η δικαστική αρχή απαγορεύεται να προβεί σε εκτέλεση του ευρωπαϊκού εντάλματος συλλήψεως, περιλαμβάνεται και η περίπτωση της παρ. 1 στοιχ. η' του άρθρου 11 του ν. 3251/2004, δηλαδή ''αν το πρόσωπο, εναντίον του οποίου έχει εκδοθεί ευρωπαϊκό ένταλμα σύλληψης προς το σκοπό της δίωξης, είναι ημεδαπός και διώκεται στην Ελλάδα για την ίδια πράξη. Αν δεν διώκεται, το ευρωπαϊκό ένταλμα σύλληψης εκτελείται αν διασφαλιστεί ότι, μετά από ακρόασή του, θα διαμεταχθεί στο ελληνικό Κράτος, ώστε να εκτίσει σ' αυτό την στερητική της ελευθερίας ποινή ή το στερητικό της ελευθερίας μέτρο ασφαλείας που θα απαγγελθεί εναντίον του στο κράτος έκδοσης του εντάλματος.'' Ο Έλληνας δικαστής, μετά από αυτά, ως δικαστική αρχή εκτελέσεως ευρωπαϊκού εντάλματος σύλληψης, αφού αρχικά ελέγξει τη νομιμότητα του εντάλματος, δηλαδή την εξωτερική (νομότυπη έκδοση) (π.χ. έκδοση του εντάλματος από δικαστική αρχή) και την εσωτερική νομιμότητα αυτού (π.χ. έκδοση για αξιόποινες πράξεις και ποινές που επιτρέπουν την παράδοση του εκζητουμένου, οφείλει, στη συνέχεια, να ερευνήσει, αν συντρέχει κάποιος από τους λόγους υποχρεωτικής αρνήσεως εκτελέσεως του εντάλματος, (Α.Π. 801/2015, Α.Π.855/2016, Α.Π.522/2015). Εξάλλου, με βάση την αρχή της ειδικότητας, η οποία θεωρείται γενικά αναγνωρισμένος κανόνας του διεθνούς δικαίου και εφαρμόζεται σε κάθε περίπτωση έκδοσης, τα εγκλήματα, για τα οποία ζητείται η έκδοση, πρέπει να προσδιορίζονται κατά τρόπο σαφή και συγκεκριμένο στη σχετική αίτηση και στην αντίστοιχη διωκτική πράξη, με επαρκή περιγραφή του χρόνου, τόπου, τρόπου και λοιπών περιστάσεων τελέσεώς τους και της μορφής συμμετοχής του εκζητούμενου σ' αυτή, διαφορετικά η υπάρχουσα τυχόν αοριστία στα σχετικά έγγραφα παραβιάζει την εν λόγω αρχή και, επομένως, κωλύει την αιτούμενη έκδοση (Α.Π.1198/2015, Α.Π.1448/2013). Κατά τη διάταξη του άρθρου 19 παρ.2 του ως άνω ν.3251/2004, αν η δικαστική αρχή που αποφασίζει για την εκτέλεση του εντάλματος κρίνει ότι οι πληροφορίες που διαβιβάστηκαν από το κράτος μέλος έκδοσης του εντάλματος δεν αρκούν, ώστε να της επιτρέψουν να αποφασίσει για την προσαγωγή, ζητεί, μέσω του Εισαγγελέα Εφετών, την κατεπείγουσα προσκόμιση των απαραίτητων συμπληρωματικών στοιχείων, ιδίως σε σχέση με τα άρθρα 2 και 11 έως 13 του παρόντος και μπορεί να τάξει προθεσμία για την παραλαβή τους, λαμβάνοντας υπόψη την υποχρέωση τήρησης των προθεσμιών που ορίζονται στο άρθρο 21 του παρόντος νόμου (Α.Π.1555/2018, Α.Π.854/2012). Στην προκείμενη περίπτωση, από όλα τα έγγραφα, τα οποία υπάρχουν στη δικογραφία και αναγνώσθηκαν, μεταξύ των οποίων και τα υπ' αριθμ.689/2021 πρακτικά και απόφαση δημόσιας συνεδρίασης του Συμβουλίου Εφετών Θεσσαλονίκης (εκκαλουμένη), σε συνδυασμό και με όσα εξέθεσαν στο ακροατήριο αφενός οι συνήγοροι του εκκαλούντος, αφετέρου ο ίδιος ο εκκαλών, αποδεικνύονται τα ακόλουθα: Το ένδικο Ευρωπαϊκό Ένταλμα Σύλληψης (ΕΕΣ) σε βάρος του εκκαλούντος και εκζητουμένου, Έλληνα υπηκόου που γεννήθηκε και κατοικεί στη Θεσσαλονίκη, από 5-10-2021 [με στοιχεία δικογραφίας: Αρ. δικαστηρίου (Νo parquet): ... - Αρ. υπόθεσης (Νo instruction): ...], εκδόθηκε από τον Γενικό Εισαγγελέα του Δικαστηρίου του Μπορντώ (Bordeaux) της Γαλλίας, με βάση το από 5-10-2021 ένταλμα σύλληψης του Ανακριτή του Δικαστηρίου του Μπορντώ Γαλλίας (κύριο Marc Fritsch) και με σκοπό την παράδοση του εκζητουμένου στις παραπάνω Αρχές. Το ένδικο ΕΕΣ, το οποίο προσκομίζεται σε επίσημη μετάφραση από τη γαλλική γλώσσα, φέρει ημεροχρονολογία έκδοσης, ονοματεπώνυμο και υπογραφή του δικαστή που το εξέδωσε και ηλεκτρονική διεύθυνση της δικαστικής αρχής εκδόσεως του εντάλματος, μνεία του εντάλματος σύλληψης του Ανακριτή, στο οποίο βασίστηκε η έκδοση του ένδικου ευρωπαϊκού εντάλματος σύλληψης και, όπως αναφέρεται, συνδέεται με 2 (δύο) αξιόποινες πράξεις, οι περιστάσεις των οποίων περιγράφονται ως εξής : ''Στις 20 Ιουνίου 2017 στο ΜΙΜΙΖΑΝ (Γαλλία), 11 άτομα διαφόρων εθνικοτήτων συνελήφθησαν κατά την εκφόρτωση 1,7 τόνων κοκαΐνης που εισήχθησαν από τη Λατινική Αμερική με το ιστιοφόρο AYANE. Οι έρευνες έδειξαν ότι η εγκληματική οργάνωση που είναι υπεύθυνη για την εισαγωγή αυτή διέθετε κι άλλα ιστιοφόρα και ότι προσπάθησε να εισάγει κοκαΐνη με το ιστιοφόρο KERAFNOS κατά τη διάρκεια 2 υπερατλαντικών ταξιδιών μεταξύ 17 Οκτωβρίου 2017 και 14 Ιανουαρίου 2018. Είχε επίσης ένα άλλο σκάφος με όνομα KERAFNOS που υποπτεύεται ότι είχε μεταφέρει ναρκωτικά το 2016. Οι έρευνες έδειξαν ότι πολλές αγορές σκαφών είχαν λάβει χώρα στη Βουλγαρία, μέσω του R. N , ο οποίος, αφού του ασκήθηκαν κατηγορίες, είπε ότι είχε προσληφθεί για αυτές τις αποστολές από τον Α. Λ , τον οποίο περιέγραψε ως γνωστό ενός από τους κύριους οργανωτές της εισαγωγής κοκαΐνης στο ΜΙΜΙΖΑΝ: τον Φ. Μ.. Ο έρευνες έδειξαν ότι ο Α. Λ είχε επαγγελματικές σχέσεις με τον Φ. Μ και ότι του χρωστούσε ένα μεγάλο χρηματικό ποσό.'' Μετά από την έκθεση αυτών των περιστατικών, αποδίδονται στον εκκαλούντα και εκζητούμενο οι εξής αξιόποινες πράξεις : &lt;&lt;1. Συμμετοχή σε οργάνωση κακοποιών με σκοπό την προετοιμασία εγκλήματος και συγκεκριμένα του εγκλήματος της εισαγωγής ναρκωτικών με οργανωμένη συμμορία, πράξεις που προβλέπονται και τιμωρούνται σύμφωνα με τα άρθρα 450 - 1 παρ.1 &amp; 2, 450-3 και 450 -5 του Γαλλικού Ποινικού Δικαίου. 2. Συμμετοχή σε δομημένη ομάδα ή συμφωνία με σκοπό την προετοιμασία αδικημάτων που τιμωρούνται με ποινή φυλάκισης 10 ετών, συγκεκριμένα τα αδικήματα προμήθειας, μεταφοράς, κατοχής και παράνομης παραχώρησης ή πώλησης ναρκωτικών. Πράξεις που ορίζονται και τιμωρούνται από τα άρθρα 450 - 1 παρ.1 &amp; 2, 450-3 και 450-5 του Γαλλικού Ποινικού Δικαίου.>> Από τις υπάρχουσες στον επίδικο ΕΕΣ αναφορές και σύμφωνα με όσα ορίζονται από το δίκαιο του κράτους μέλους έκδοσής του, αυτό συνδέεται με αξιόποινες πράξεις που τιμωρούνται με μέγιστη στερητική της ελευθερίας ποινή ή μέγιστο στερητικό της ελευθερίας μέτρο ασφαλείας τριών τουλάχιστον ετών και χαρακτηρίζονται ως συμμετοχή σε εγκληματική οργάνωση ( βλ. παρ. ΜΟ83 του ένδικου εντάλματος). Στον εκζητούμενο αποδίδεται ''συμμετοχή σε οργάνωση κακοποιών με σκοπό την προετοιμασία εγκλήματος εισαγωγής ναρκωτικών με οργανωμένη συμμορία'' με την πρώτη πράξη και ''συμμετοχή σε δομημένη ομάδα ή συμφωνία με σκοπό την προετοιμασία αδικημάτων που τιμωρούνται με ποινή φυλάκισης 10 ετών, ήτοι προμήθεια, μεταφορά, κατοχή και παράνομη παραχώρηση ή πώληση ναρκωτικών'' με τη δεύτερη πράξη. Υπόψη ότι στο μεταφρασμένο απόσπασμα του Τμήματος SIRENE Γαλλίας που διαβιβάστηκε από το Τμήμα SIRENE Ελλάδος (βλ. αρ. και ημερομηνία μηνύματος ... της 5-10-2021) ο βαθμός συμμετοχής του εκζητούμενου αναφέρεται ως συνεργός, ενώ το ποινικό αδίκημα της εισαγωγής ναρκωτικών αναφέρεται ως πρώτης βαθμίδας και τα ποινικά αδικήματα της απόκτησης, μεταφοράς, κατοχής, προσφοράς ή προμήθειας ναρκωτικών, τα οποία τιμωρούνται με ποινή φυλάκισης 10 ετών ως δεύτερης κατηγορίας αδικήματα. Εξάλλου, μία μόνο πράξη περιγράφεται κατά τόπο, χρόνο και περιστάσεις, ήτοι αυτή της εισαγωγής στο Μιμιζάν Γαλλίας 1,7 τόνους κοκαΐνης, προερχόμενη από τη Λατινική Αμερική με το ιστιοφόρο AYANE και κατά την εκφόρτωση της οποίας συνελήφθησαν 11 άτομα διαφορετικών εθνοτήτων. Δεν αναφέρεται κάποια συμμετοχή σε αυτή του εκζητούμενου, πλην όμως περιγράφεται, κατά τα παραπάνω, η σχέση του με άλλα πρόσωπα (τον ήδη κατηγορούμενο Βούλγαρο R. N. και τον Φ. Μ.), για τα οποία αναφέρονται συγκεκριμένοι ρόλοι στη δράση τους. Κατόπιν αυτών των στοιχείων της δικογραφίας, για το προκείμενο αίτημα των Γαλλικών Αρχών, δεν προσδιορίζονται με συγκεκριμένα περιστατικά και με σαφήνεια οι αξιόποινες πράξεις που αποδίδονται στον εκζητούμενο, κατά τα στοιχεία τους που απαιτούνται σύμφωνα με το άρθρο 2 παρ.1 στ. ε' ν.3251/2004, δηλαδή η σε συγκεκριμένο τόπο και χρόνο και με συγκεκριμένη μορφή συμμετοχής δράση του εκζητούμενου, με βάση τη φύση και τον νομικό χαρακτηρισμό των δύο αξιοποίνων πράξεων που του αποδόθηκαν αορίστως, καθώς και αν οι ως άνω δύο αξιόποινες πράξεις αναφέρονται σε μια ή δύο εγκληματικές οργανώσεις, καθώς στο κείμενο χαρακτηρίζονται διαφορετικά. Εντεύθεν, ανακύπτει ανάγκη διευκρινήσεως και της έννοιας της προετοιμασίας για τη διάπραξη εγκλήματος, ώστε να προσδιοριστεί η αντικειμενική υπόσταση του εγκλήματος που αυτό προβλέπεται στις πι πάνω αναφερόμενες διατάξεις του Γαλλικού Ποινικού Δικαίου και αποδίδεται στον εκζητούμενο. Ενόψει των παραπάνω ελλείψεων και επειδή οι πληροφορίες που διαβιβάστηκαν από το κράτος μέλος που εξέδωσε το ένταλμα δεν αρκούν, ώστε να επιτραπεί η έκδοση στο άλλο κράτος του προσώπου του οποίου ζητείται η προσαγωγή, το Δικαστήριο του Αρείου Πάγου που δικάζει ως δευτεροβάθμιο όργανο δεν μπορεί να κρίνει και αποφασίσει την εκτέλεση του επίδικου ΕΕΣ.
Συνεπώς, πρέπει, σύμφωνα με την προπαρατεθείσα διάταξη του άρθρου 19 παρ.2 του ν. 3251/2004 και κατ' αποδοχή σχετικού αιτήματος της υπεράσπισης του εκκαλούντος, να αναβληθεί η έκδοση οριστικής απόφασης επί της υπό κρίση έφεσης και ζητηθούν και προσκομισθούν από το εκζητούν κράτος με επιμέλεια του Εισαγγελέα Εφετών Θεσσαλονίκης συμπληρωματικές πληροφορίες σε σχέση με τα παραπάνω ζητήματα, όπως αυτά διατυπώνονται στο διατακτικό, οι οποίες (πληροφορίες) πρέπει να περιέλθουν στο Συμβούλιο του Αρείου Πάγου το αργότερο μέσα σε προθεσμία σαράντα (40) ημερών από τη δημοσίευση της παρούσας. Σύμφωνα με τη διάταξη του άρθρου 16 παρ.1 του ν.3251/2004, μετά τη σύλληψη του εκζητουμένου και τη βεβαίωση της ταυτότητάς του, ο αρμόδιος εισαγγελέας εφετών αποφασίζει αν είναι αναγκαίο να τεθεί υπό κράτηση, ώστε να αποφευχθεί η διαφυγή του ή να αφεθεί ελεύθερος με την επιβολή ή μη περιοριστικών όρων. Εξάλλου, σύμφωνα με την παρ.3 της ίδιας ως άνω διάταξης, η δικαστική αρχή που αποφασίζει για την εκτέλεση του ευρωπαϊκού εντάλματος σύλληψης αποφαίνεται και για την κράτηση ή μη του εκζητουμένου ή την επιβολή περιοριστικών όρων. Από τις διατάξεις αυτές, σε συνδυασμό με εκείνες του άρθρου 291 παρ.1 Κ.Π.Δ., η οποία μπορεί να εφαρμοστεί αναλόγως και στην προκείμενη περίπτωση, συνάγεται ότι ο Άρειος Πάγος, όταν επιλαμβάνεται, ως δευτεροβάθμιο δικαστήριο, στο πλαίσιο της εξουσίας του να αποφαίνεται και επί της κράτησης ή μη του εκζητουμένου ή για την επιβολή περιοριστικών όρων, μπορεί, με αίτηση του εκζητουμένου ή και αυτεπαγγέλτως, να αντικαταστήσει την κράτηση με περιοριστικούς όρους ή και το αντίθετο, αν ανακύψει κίνδυνος φυγής. Στην προκείμενη περίπτωση, από τα έγγραφα της δικογραφίας προκύπτει, ότι ο εκκαλών, Έλληνας υπήκοος, γεννήθηκε και κατοικεί με τη σύζυγό του Β. Ρ. του Ν., δικηγόρο Θεσσαλονίκης, στη Θεσσαλονίκη, στην οδό ... και διατηρεί ατομική επιχείρηση χονδρικού εμπορίου γραφικών ειδών, μελανιών, χρωμάτων κ.λ.π. επίσης στη Θεσσαλονίκη. Με βάση το ένδικο ΕΕΣ, συνελήφθη την 5-10-2021 και από 25-10-2021 κρατείται στο Γενικό Κατάστημα Κράτησης Θεσσαλονίκης. Ενόψει αυτών, το Δικαστήριο κρίνει ότι δεν υπάρχει κίνδυνος φυγής του εκζητουμένου, μπορεί δε να εξασφαλιστεί η παρουσία αυτού (εκζητουμένου) κατά τη νέα συζήτηση της υπόθεσης με την επιβολή περιοριστικών όρων, όπως αυτοί εξειδικεύονται στο διατακτικό, κατ' ανάλογη εφαρμογή του άρθρου 283 Κ.Π.Δ.
Συνεπώς, πρέπει να γίνει δεκτό το αίτημα του εκκαλούντος, το οποίο υποβάλλεται με την έφεσή του για αντικατάσταση της κράτησής του με τους αναφερόμενους περιοριστικούς όρους, κατά τα ειδικότερα οριζόμενα στο διατακτικό.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Δέχεται τυπικά την από 25-11-2021 με αριθμό εκθέσεως 7/2021 έφεση του Α. Λ. του Ι. και Μ., που γεννήθηκε στη Θεσσαλονίκη την 2-6-1986 και κατοικεί στη Θεσσαλονίκη, οδός ..., κατά της υπ' αριθμ.689/24-11-2021 απόφασης (βουλεύματος) του Συμβουλίου Εφετών Θεσσαλονίκης.
Αναβάλλει την έκδοση οριστικής απόφασης επί της παραπάνω έφεσης του εκζητουμένου - εκκαλούντος.
Ζητεί συμπληρωματικές πληροφορίες, που θα προσκομισθούν σε επίσημη μετάφραση στην Ελληνική γλώσσα, με επιμέλεια του Εισαγγελέα Εφετών Θεσσαλονίκης, από το Κράτος που εξέδωσε το υπό εκτέλεση Ευρωπαϊκό Ένταλμα Σύλληψης και ειδικότερα: 1. Να διευκρινισθεί εάν στις διαφορετικές αξιόποινες πράξεις που αποδίδονται στον εκζητούμενο, ήτοι ''οργάνωση κακοποιών με σκοπό την προετοιμασία του εγκλήματος της εισαγωγής ναρκωτικών'' και ''δομημένη ομάδα με σκοπό την προετοιμασία των εγκλημάτων της προμήθειας, μεταφοράς, κατοχής και παράνομης παραχώρησης ή πώλησης ναρκωτικών'', στις οποίες φέρεται ότι συμμετείχε, πρόκειται για μια ή δύο εγκληματικές οργανώσεις, 2.να προσδιοριστεί ο τρόπος και η μορφή συμμετοχής του εκζητούμενου στην προετοιμασία τέλεσης των παραπάνω εγκλημάτων στο πλαίσιο μιας ή δύο εγκληματικών οργανώσεων, 3.να προσδιοριστεί με ποιό τρόπο ο εκζητούμενος συνετέλεσε στην τέλεση του εγκλήματος της εισαγωγής ναρκωτικών στο Μιμιζάν της Γαλλίας στις 20-6-2017, 4. να προσκομισθεί σε επικυρωμένο αντίγραφο το από 5-10-2021 ένταλμα σύλληψης που εξέδωσε ο Ανακριτής του Δικαστηρίου του Μπορντώ Γαλλίας, κύριος Marc Fritsch και 5) να προσκομισθεί σε αντίγραφο το κείμενο των διατάξεων των άρθρων 450-1 παρ.1 &amp; 2, 450-3 και 450-5 του Γαλλικού Ποινικού Δικαίου. Τάσσει προθεσμία σαράντα (40) ημερών για να περιέλθουν οι πληροφορίες αυτές στο Συμβούλιο του Αρείου Πάγου από τη δημοσίευση της παρούσας. Αντικαθιστά την κράτηση του εκκαλούντος - εκζητούμενου Α. Λ. του Ι. και Μ. με τους εξής περιοριστικούς όρους : α) της απαγόρευσης εξόδου από τη χώρα, β) της εμφάνισης την 1η και 16η εκάστου μήνα στο ΑΤ του τόπου κατοικίας του επί της οδού ... στη Θεσσαλονίκη και γ) της καταβολής εγγύησης ποσού πέντε χιλιάδων (5.000) ευρώ, καταβλητέας εντός προθεσμίας πέντε (5) ημερών από τη δημοσίευση της παρούσας.-
Κρίθηκε και αποφασίσθηκε στην Αθήνα στις 21 Δεκεμβρίου 2021.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 28 Δεκεμβρίου 2021.
Ο ΑΝΤΙΠΡΟΕΔΡΟΣ
O ΓΡΑΜΜΑΤΕΑΣ
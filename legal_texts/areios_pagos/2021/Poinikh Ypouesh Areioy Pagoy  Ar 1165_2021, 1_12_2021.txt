Αριθμός 1165/2021
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ζ' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Μιλτιάδη Χατζηγεωργίου, Αντιπρόεδρο του Αρείου Πάγου, Βασιλική Ηλιοπούλου, Κωνσταντίνα Μαυρικοπούλου, Μαρία Κουβίδου και 'Αννα Φωτοπούλου-Ιωάννου-Εισηγήτρια, Αρεοπαγίτες.
Συνήλθε σε δημόσια συνεδρίαση στο Κατάστημά του στις 3 Νοεμβρίου 2021, με την παρουσία του Αντεισαγγελέως του Αρείου Πάγου Ευάγγελου Ζαχαρή (γιατί κωλύεται ο Εισαγγελέας) και της Γραμματέως Ευθυμίας Καλογεροπούλου, για να δικάσει την αίτηση του αναιρεσείοντος - κατηγορουμένου Π. Τ. του Α., κατοίκου ..., που εκπροσωπήθηκε από τον πληρεξούσιο δικηγόρο του Θεοχάρη Δαλακούρα, για αναίρεση της υπ'αριθ. 11/2021 απόφασης του Τριμελούς Εφετείου Κακουργημάτων Καλαμάτας. Με υποστηρίζον την κατηγορία το Ελληνικό Δημόσιο, νομίμως εκπροσωπούμενο, το οποίο δεν εκπροσωπήθηκε στο ακροατήριο.
Το Τριμελές Εφετείο Κακουργημάτων Καλαμάτας, με την ως άνω απόφασή του διέταξε όσα λεπτομερώς αναφέρονται σ' αυτή, και o αναιρεσείων - κατηγορούμενος ζητεί την αναίρεση αυτής, για τους λόγους που περιλαμβάνονται στην από 05 Ιουλίου 2021 κρινόμενη αίτηση, η οποία ασκήθηκε ενώπιον του Γραμματέα του Εφετείου Καλαμάτας Ιωάννη Δρίνη, έλαβε αριθμό 4/2021, και οποία καταχωρίστηκε στο οικείο πινάκιο με τον αριθμό 751/2021.
Αφού άκουσε Τον Αντεισαγγελέα, που πρότεινε να γίνει δεκτή η αίτηση, να αναιρεθεί η προσβαλλόμενη απόφαση, να παύσει οριστικά η ποινική δίωξη, λόγω παραγραφής, για την πράξη της συμμορίας, να παραπεμφθεί η υπόθεση για νέα συζήτηση στο ίδιο Δικαστήριο, συγκροτούμενο από άλλους δικαστές, εκτός από αυτούς που δίκασαν προηγουμένως και τον πληρεξούσιο δικηγόρο του αναιρεσείοντος, που ζήτησε όσα αναφέρονται στα σχετικά πρακτικά.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Η κρινόμενη από 5.7.2021 αίτηση του Π. Τ. για αναίρεση της υπ' αριθμό 11/2021 απόφασης του Τριμελούς Εφετείου Κακουργημάτων Καλαμάτας, έχει ασκηθεί νομοτύπως και εμπροθέσμως , περιέχει δε σαφείς και ορισμένους λόγους αναίρεσης και δη αυτούς της απόλυτης ακυρότητας, της έλλειψης ειδικής και εμπεριστατωμένης αιτιολογίας και της εσφαλμένης ερμηνείας και εφαρμογής ουσιαστικής ποινικής διάταξης (άρθρο 510 παρ.1 στοιχ.Α, Δ' και Ε' του ΚΠΔ). Επομένως, είναι παραδεκτή και πρέπει να ερευνηθεί περαιτέρω.
Η καταδικαστική απόφαση έχει την απαιτούμενη από τις διατάξεις των άρθρων 93 παρ. 3 του Συντάγματος και 139 του Κ.Π.Δ. ειδική και εμπεριστατωμένη αιτιολογία, η έλλειψη της οποίας ιδρύει τον από το άρθρο 510 παρ. 1 στοιχ. Δ' του Κ.Π.Δ. λόγο αναίρεσης, όταν αναφέρονται σ' αυτήν, με σαφήνεια, πληρότητα και χωρίς αντιφάσεις ή λογικά κενά, τα προκύψαντα από την αποδεικτική διαδικασία πραγματικά περιστατικά, στα οποία στηρίχθηκε η κρίση του δικαστηρίου για τη συνδρομή των αντικειμενικών και υποκειμενικών στοιχείων του εγκλήματος, οι αποδείξεις που τα θεμελιώνουν και οι νομικές σκέψεις υπαγωγής των περιστατικών αυτών στην εφαρμοσθείσα ουσιαστική ποινική διάταξη. Για την ύπαρξη τέτοιας αιτιολογίας είναι παραδεκτή η αλληλοσυμπλήρωση του αιτιολογικού με το διατακτικό, που αποτελούν ενιαίο σύνολο, δεν υπάρχει δε έλλειψη αιτιολογίας και στην περίπτωση που αυτή εξαντλείται σε επανάληψη του διατακτικού της απόφασης, το οποίο, όμως, εκτός από τα τυπικά στοιχεία του κατηγορητηρίου, περιέχει και πραγματικά περιστατικά, τόσο αναλυτικά και με τόση πληρότητα, ώστε να καθίσταται περιττή η διαφοροποίηση της διατύπωσης του σκεπτικού της. Σε σχέση με τα αποδεικτικά μέσα, που λήφθηκαν υπόψη από το δικαστήριο προκειμένου να μορφώσει την καταδικαστική του κρίση, όπως επιβάλλουν οι διατάξεις των άρθρων 177 παρ. 1 και 178 του Κ.Π.Δ., για την πληρότητα της αιτιολογίας αρκεί ο κατ` είδος προσδιορισμός τους (μάρτυρες, έγγραφα κ.λ.π.) χωρίς να απαιτείται ειδικότερη αναφορά ή αναλυτική παράθεσή τους και μνεία του τι προέκυψε από το καθένα χωριστά. Πρέπει, όμως, να προκύπτει με βεβαιότητα, ότι το δικαστήριο τα έλαβε υπόψη και τα συνεκτίμησε όλα και όχι μόνο ορισμένα από αυτά κατ' επιλογή, ενώ δεν είναι απαραίτητη η αξιολογική συσχέτιση και συγκριτική στάθμιση των διαφόρων αποδεικτικών μέσων και των μαρτυρικών καταθέσεων μεταξύ τους και δεν απαιτείται να προσδιορίζεται ποιο βάρυνε περισσότερο για το σχηματισμό της δικανικής κρίσης ούτε χρειάζεται να διευκρινίζεται από ποιο ή ποια αποδεικτικά μέσα αποδείχθηκε η κάθε παραδοχή. Όταν δε εξαίρονται ορισμένα από τα αποδεικτικά μέσα, δεν σημαίνει ότι δεν λήφθηκαν υπόψη τα άλλα, αφού δεν εξαιρέθηκαν ρητά, ούτε ανακύπτει ανάγκη αιτιολόγησης, γιατί δεν εξαίρονται τα λοιπά. Η συνδρομή του δόλου, κατ' αρχήν, δεν απαιτεί ιδιαίτερη αιτιολογία, διότι αυτός ενυπάρχει στη θέληση παραγωγής των πραγματικών περιστατικών που συγκροτούν την αντικειμενική υπόσταση του εγκλήματος και αποδεικνύεται, σε κάθε συγκεκριμένη περίπτωση, από την πραγμάτωση των περιστατικών αυτών και η σχετική με αυτόν αιτιολογία εμπεριέχεται στην κύρια επί της ενοχής αιτιολογία, μόνο δε όταν αξιώνονται πρόσθετα στοιχεία για την υποκειμενική υπόσταση του εγκλήματος και συγκεκριμένα είτε η εν γνώσει ορισμένου περιστατικού τέλεση της πράξης (άμεσος δόλος) είτε η επιδίωξη ορισμένου περαιτέρω σκοπού (έγκλημα υπερχειλούς υποκειμενικής υπόστασης), ο δόλος απαιτεί ιδιαίτερη αιτιολογία. Περαιτέρω με τη διάταξη του άρθρου 6 παρ. 1 της Ευρωπαϊκής Συμβάσεως για τα δικαιώματα του ανθρώπου, που επικυρώθηκε με το ΝΔ 53/19/20-9-1974, κατά την οποία "παν πρόσωπον έχει δικαίωμα όπως η υπόθεσίς του δικασθή δικαίως, δημοσία και εντός λογικής προθεσμίας υπό ανεξαρτήτου και αμερολήπτου δικαστηρίου, νομίμως λειτουργούντος, το οποίον θα αποφασίσει είτε επί των αμφισβητήσεων επί των δικαιωμάτων και υποχρεώσεων του αστικής φύσεως, είτε επί του βασίμου πάσης εναντίον του κατηγορίας ποινικής φύσεως". Κατ' αυτό, η πολιτεία, μέσω των οργάνων της οφείλει να απαντά σε όλα τα επιχειρήματα του κατηγορουμένου και να εξετάζονται αυτά κατά τρόπο πραγματικό από το Δικαστήριο, δηλαδή το Δικαστήριο να προβαίνει σε αποτελεσματική εξέταση των παρατηρήσεων, επιχειρημάτων και αποδείξεων που επικαλούνται οι διάδικοι. Παραβίαση της ως άνω αρχής πέραν της αναιρέσεως για έλλειψη ειδικής και εμπεριστατωμένης αιτιολογίας επάγεται απόλυτη ακυρότητα της διαδικασίας και ιδρύεται και ο από τα άρθρα 510 παρ. 1 στοιχ. Α' και 171 παρ. 1δ του ΚΠοινΔ λόγος αναιρέσεως (ΑΠ 1821/2016, ΑΠ 1819/2016). Στην προκειμένη περίπτωση το Τριμελές Εφετείο Κακουργημάτων Καλαμάτας με την υπ' αριθμό 11/2021 απόφασή του κήρυξε τον αναιρεσείοντα - κατηγορούμενο ένοχο για τις πράξεις: α) της απλής συνέργειας σε λαθρεμπορία άνω των 150.000 ευρώ και β) της συμμορίας και του επέβαλε ποινή φυλακίσεως δύο ετών για την πρώτη πράξη και έξι μηνών για τη δεύτερη πράξη και συνολική ποινή φυλάκισης δύο ετών και τριών μηνών, την οποία ανέστειλε επί τριετία με την αναγνώριση σ' αυτόν των ελαφρυντικών περιστάσεων του άρθρου 84 παρ.2 α' και ε' ΠΚ. Από την παραδεκτή επισκόπηση των πρακτικών και της απόφασης προκύπτει ότι το ως άνω δικαστήριο, μετά από εκτίμηση και αξιολόγηση των κατ' είδος αναφερομένων στην ίδια απόφαση αποδεικτικών μέσων, στο αιτιολογικό του δέχθηκε ότι αποδείχθηκαν τα ακόλουθα πραγματικά περιστατικά κατά λέξη (χωρίς τις νομικές σκέψεις): "Κατά τις νυχτερινές ώρες της 20ης.3.2013 και τις πρώτες πρωινές ώρες τις 21ης.3.2013, ο 1ος κατηγορούμενος S. B , με την ιδιότητα του πλοιάρχου του πλοίου SHENTANG Ι, που είχε αποπλεύσει από το Μπάρ Μαυροβουνίου με προορισμό την Τουρκία (και πλήρωμα τους S. S., V. M., V. B., Y. A., Y. K.), από κοινού ενεργώντας με τους τελευταίους καθώς και με τους Δ. Μ. και Γ. Π., συμμέτοχους από ξηράς (μαζί με τους Π. Ζ., Ι. Α., Κ. Θ., Χ. Φ., Η. Λ., οι οποίοι έχουν ήδη καταδικασθεί για τη συμμετοχική τους αυτή δράση στην αποδιδόμενη και στους παρόντες κατηγορουμένους πράξη της λαθρεμπορίας τσιγάρων), πλέοντας στην ευρύτερη θαλάσσια περιοχή του Κότρωνα Α. Μάνης Λακωνίας, εκφόρτωσε και παρέδωσε στους συμμέτοχους του Δ. Μ. και Γ. Π. 869 χαρτοκιβώτια σιγαρέτων, που περιείχαν 448.000 πακέτα τσιγάρων, διαφόρων εταιριών, που δεν έφεραν την ειδική ταινία κατανάλωσης, των οποίων οι διαφυγόντες φόροι ανέρχονται στο συνολικό ποσό του 1.500.919, 04 €. Ειδικότερα, ο 1ος κατηγορούμενος, ευρισκόμενος σε πλήρη γνώση του άδικου χαρακτήρα της πράξης που του αποδίδεται, με τη συμμετοχή των 2ου και 3ου, (Δ. Μ., και Γ. Π.), οι οποίοι φορτοεκφόρτωναν τα λαθραία τσιγάρα, μεταφέροντας τα από το υπ' αριθμ. Κυκλ. ... ΙΧΦ αυτοκίνητο, μάρκας MERCEDES, χρώματος κίτρινου, ιδιοκτησίας Γ. Α., το οποίο κατείχε ο Χ Π. και το είχε παραχωρήσει ώστε να μεταφερθούν εκ περιτροπής στο υπ' αριθμ. Κυκλ. ... ΔΧΦ αυτοκίνητο, το οποίο ανευρέθη από αστυνομικούς, σε σημείο πλησίον του κολπίσκου της περιοχής Κότρωνα, όπου εγένετο η εκφόρτωση των λαθραίων τσιγάρων, επιμελώς κρυμμένο. Παράλληλα, οι 2ος και 3ος κατηγορούμενοι είχαν και ρόλο συνοδείας του φορτίου κατά τη μεταφορά του στον προορισμό του, προκειμένου να μεταφερθεί με ασφάλεια. Συγχρόνως και κατά το στάδιο εκτέλεσης και ολοκλήρωσης της ανωτέρω πράξης, οι Π. Τ. , Η. Ψ. και Φ. Σ., όπως προκύπτει από τις τηλεφωνικές συνομιλίες, που εντοπίστηκαν με επισύνδεση, με συμμέτοχους της πράξης αυτής, κατά τον αυτό ως άνω χρόνο, είχαν λάβει θέσεις σε καίρια σημεία της διαδρομής, μεταξύ Κότρωνα -Αρεόπολης-Γυθείου και επικοινωνούσαν διαρκώς με αυτούς, προκειμένου να λαμβάνουν αυτοί προφυλάξεις, για την ασφαλή μεταφορά του φορτίου. Οι ισχυρισμοί τους ότι οι τηλεφωνικές αυτές συνομιλίες ήταν τυχαίες και άσχετες με την πράξη που τους αποδίδεται, τυγχάνει αβάσιμος και αναληθής, καθόσον είναι περισσότερες από μία επαναλαμβανόμενες και χρονικά επικεντρωμένες κατά το χρόνο τέλεσης της πράξης αυτής, όλες δε οι τηλεφωνικές αυτές επισυνδέσεις των χρηστών-δραστών έχουν ενεργοποιηθεί στην ευρύτερη περιοχή της Ανατ. Μάνης..... Στην προκειμένη περίπτωση, από τα ίδια ως άνω αποδεικτικά στοιχεία, προκύπτει ότι άπαντες οι πιο κάτω κατηγορούμενοι τόσο κατά τη διάρκεια τέλεσης της άνω αξιόποινης πράξης όσο και πριν απ' αυτή παρείχαν με πρόθεση στους πιο πάνω αυτουργούς απλή συνδρομή, αφού η συμβολή τους με τον πιο κάτω αναφερόμενο για καθένα τρόπο, διασφάλιζε τη μεταφόρτωση των λαθραίων τσιγάρων αρχικά από τη θάλασσα στη στεριά και τη φόρτωση τους στο ΔΧΦ αυτοκίνητο του Π . Ζ., την ασφαλή διέλευση του άνω φορτηγού που θα μετέφερε τα λαθραία και την αποφυγή εμπλοκής τους με αστυνομικά και λιμενικά όργανα, βοηθώντας αυτούς (αυτουργούς) να προβούν σε εισαγωγή εντός του τελωνειακού εδάφους εμπορευμάτων, υποκειμένων σε δασμούς, φόρους και λοιπές επιβαρύνσεις, που εισπράττονται στα τελωνεία κατά τρόπο που συνιστά το αδίκημα της λαθρεμπορίας, ήτοι χωρίς γραπτή άδεια της αρμόδιας Τελωνειακής Αρχής, ως προερχόμενα από λαθρεμπορικές ενέργειες, δηλαδή χωρίς νόμιμα φορολογικά στοιχεία με συνέπεια να αποστερηθεί το Ελληνικό Δημόσιο των εισπρακτέων δασμών, φόρων και λοιπών επιβαρύνσεων ανερχομένων τουλάχιστον στο ποσό των 150.000 ευρώ και άνω. Συγκεκριμένα: Ο εκ των κατηγορουμένων Η. Ψ., στο πλαίσιο άρνησης της κατηγορίας του κακουργήματος της λαθρεμπορίας ισχυρίστηκε ότι από το αποδεικτικό υλικό δεν προέκυψε η χώρα προέλευσης των τσιγάρων και επομένως δεν συγκροτείται το αδίκημα της λαθρεμπορίας, αλλά μόνον απλή τελωνειακή παράβαση. Ωστόσο ο παραπάνω αρνητικός της κατηγορίας ισχυρισμός ερείδεται επί εσφαλμένης προϋποθέσεως καθόσον για να αποκλεισθεί η τέλεση του αδικήματος της λαθρεμπορίας πρέπει να αποδεικνύεται θετικά ο κοινοτικός χαρακτήρας του προϊόντος (ΑΠ 101/2016, ΑΠ 123/2016, ΑΠ 516/2016, ΑΠ 1811/2016, ΑΠ 1056/2016, ΑΠ1355/2014, ΑΠ 1626/2010, Νόμος), γεγονός που δεν αποδείχθηκε ότι συντρέχει εν προκειμένω κατά τα προεκτεθέντα. Και τούτο διότι, οι κατηγορούμενοι δεν είχαν οικονομικό συμφέρον να εισάγουν παρανόμως λαθραία εμπορεύματα από χώρα της Ευρωπαϊκής Ένωσης. Η εισαγωγή έγινε από τρίτη χώρα μη παρέχουσα τα εχέγγυα επαρκούς τελωνειακής αστυνόμευσης και επελέγη ο ως άνω παράνομος τρόπος διακίνησης των λαθραίων, διότι οι κατηγορούμενοι απέβλεπαν στο μεγάλο οικονομικό όφελος που προέκυπτε από την πώλησή τους χωρίς καμία επιβάρυνση σε δασμούς. Οι πιο πάνω ποσότητες τσιγάρων που κατείχαν οι κατηγορούμενοι ήταν λαθραίες, γιατί εισήχθησαν στην Ελλάδα, κατά τρόπο που συνιστά το αδίκημα της λαθρεμπορίας, ήτοι από το προαναφερόμενο πλοίο με πλήρωμα Ουκρανικής υπηκοότητας, το οποίο με προέλευση την πόλη Μπαρ του Μαυροβουνίου και προορισμό την Τουρκία εκφόρτωσε το λαθρεμπορικό φορτίο στις ακτές της περιοχής Κότρωνα, ουδόλως δε αποδείχθηκε με έγγραφα στοιχεία η νόμιμη προέλευση τους και σκοπός τους ήταν η αποστέρηση του Δημοσίου από τους απ' αυτό εισπρακτέους δασμούς και λοιπούς φόρους, ύψους 1.500.919,04 €, αφού τα κατείχαν με σκοπό τη λαθραία διακίνηση τους, χωρίς να έχουν παραστατικά αγοράς των από τα οποία να προκύπτει ότι νομίμως είχαν εισαχθεί από την αλλοδαπή και ότι είχε γίνει ως προς αυτά η καταβολή των αναλογούντων δασμών και φόρων. Ειδικότερα, για την άνω πράξη της λαθρεμπορίας, η δραστηριότητα των κατηγορουμένων είχε ως περιεχόμενο, πέρα από την μη καταβολή του εισαγωγικού δασμού και τη μη καταβολή των λοιπών φόρων, στους οποίους περιλαμβάνεται και ο ειδικός φόρος καταναλώσεως, που οφείλεται για το συγκεκριμένο προϊόν (τσιγάρα), η οποία (αποφυγή καταβολής) συνιστά αξιόποινη λαθρεμπορία και όχι απλή τελωνειακή παράβαση. Επιπλέον, οι ποσότητες τσιγάρων που κατείχαν οι κατηγορούμενοι ήταν λαθραίες, γιατί εισήχθησαν στην Ελλάδα, κατά τρόπο που συνιστά το αδίκημα της λαθρεμπορίας, εφόσον δεν αποδείχθηκε με έγγραφα στοιχεία η νόμιμη προέλευση τους, ούτε προβλήθηκε τέτοιος ισχυρισμός, και ως εκ τούτου, ο ειδικότερος προσδιορισμός της Χώρας από την οποία εισήχθησαν δεν είναι απαραίτητος για την αιτιολογία και δεν ασκεί έννομη επιρροή (ΑΠ 1043/2020, αδημ, ΑΠ 2657/2008, ΝΟΜΟΣ), αφού σε κάθε περίπτωση, η εισαγωγή τους από χώρα, εκτός της Ευρωπαϊκής Ένωσης, χωρίς να καταβληθούν οι εισαγωγικοί δασμοί, είναι πράξη ποινικώς κολάσιμη, χαρακτηριζόμενη ως λαθρεμπορία, μόνο δε στην περίπτωση που ο εισαγωγέας και ο κάτοχος εισάγει αυτά από χώρα της Ευρωπαϊκής Ένωσης (γεγονός που δεν συμβαίνει εν προκειμένω, αφού δεν προσκομίστηκαν στοιχεία νόμιμης προέλευσής τους από χώρα της Ευρωπαϊκής Ένωσης, ούτε προβλήθηκε τέτοιος ισχυρισμός) δεν διαπράττει λαθρεμπορία, αλλά απλή τελωνειακή παράβαση. (ΑΠ 812/2019, ΑΠ 766/2012, Νόμος).
Συνεπώς ο σχετικός αρνητικός της κατηγορίας ισχυρισμός πρέπει να απορριφθεί...... Στην προκειμένη περίπτωση οι εκ των κατηγορουμένων 2ος, 3ος και 11ος δια του πληρεξουσίου δικηγόρου τους ισχυρίζονται ότι η αποδοθείσα στους κατηγορουμένους πράξη της συμμορίας, για την οποία και καταδικάστηκαν πρωτοδίκως, τελεί σε σχέση απορροφήσεως με την πράξη της λαθρεμπορίας και ως εκ τούτου, πρέπει, κατά τον ισχυρισμό τους, να απαλλαγούν της πράξης της συμμορίας. Ο ισχυρισμός αυτός των κατηγορουμένων είναι απορριπτέος, καθώς το κρινόμενο αδίκημα της λαθρεμπορίας αποδείχθηκε ότι τέλεσαν κατά συναυτουργία οι ως άνω αναφερόμενοι κατηγορούμενοι, με κοινό δόλο και συναπόφαση, αποβλέποντας στο συνολικό οικονομικό όφελος, που συνίσταται στην αποφυγή καταβολής των δασμών και φόρων ύψους 1.500.919,04 €, και όχι ενωμένοι και με άλλους. Συναυτουργοί δηλαδή είναι μόνον οι δύο κατηγορούμενοι που κρίθηκαν ένοχοι, κατά τη διάταξη του άρθρου 157 παρ. 1 εδ. γ' του ν. 2960/2001, και όχι περισσότεροι, όπως απαιτεί η ως άνω διάταξη (β' της παραγράφου 1 του άρθρου 157 του Ν.2960/2001), όπου η πράξη της συμμορίας αποτελεί επιβαρυντική περίσταση του αδικήματος της λαθρεμπορίας, προκειμένου να απορροφηθεί (απ' αυτήν) το αδίκημα της συμμορίας. Κατ' ακολουθία των ανωτέρω πρέπει κατ' ορθότερο νομικό χαρακτηρισμό και υπό το πρίσμα των διατάξεων του αρθρ. 47 του νΠΚ, εφόσον με τις ενέργειες τους, όπως για καθένα αναλύθηκαν ανωτέρω, παρέχουν βοήθεια πριν και κατά την τέλεση της πράξης στους αυτουργούς για την πραγμάτωση του εγκλήματος της λαθρεμπορίας, χωρίς όμως να θέτουν οι ίδιοι το αντικείμενο της προσβολής στη διάθεση των αυτουργών, οι Δ. Μ. και Γ. Π., να κηρυχθούν ένοχοι απλής συνέργειας στην πράξη της λαθρεμπορίας. Οι κατηγορούμενοι Π. Τ. , Η. Ψ. και Φ. Σ., να κηρυχθούν ένοχοι, όπως και πρωτοδίκως, για την πράξη της απλής συνέργειας σε λαθρεμπορία. Επίσης, οι άνω κατηγορούμενοι, πρέπει να κηρυχθούν ένοχοι για την πράξη της συμμορίας, καθόσον προέκυψε ότι αυτοί με σκοπό τη διάπραξη κακουργημάτων οργανώθηκαν με στοιχειώδη δομή και κοινή σύμπτωση βουλήσεως, κοινό σχεδιασμό και συντονισμένη δράση για την πραγμάτωση των στόχων τους και με σκοπό το οικονομικό όφελος, έχοντας αναλάβει συγκεκριμένο ρόλο ο καθένας, όπως ειδικότερα αναλύεται στο σκεπτικό της παρούσας, για την επιτυχή τέλεση της κακουργηματικής λαθρεμπορίας, απορριπτόμενου του ισχυρισμού των 2ου, 3ου και 6ου των κατηγορουμένων περί συνδρομής στο πρόσωπο τους των άρθρων 44ΠΚ άλλως 42ΠΚ. ". Εν συνεχεία δε κήρυξε τον αναιρεσείοντα μαζί με τους συγκατηγορούμενούς του ένοχους του ότι: " Β.
Κηρύσσει τους 4°, 5° και 6° κατηγορούμενους, Π. Τ , Η. Ψ και Φ. Σ , ΕΝΟΧΟΥΣ για την πράξη της απλής συνέργειας σε λαθρεμπορία και ειδικότερα του ότι: Στον προαναφερόμενο τόπο και χρόνο, ενεργώντας από πρόθεση, πρόσφεραν με πρόθεση απλή συνδρομή στους συγκατηγορουμένους τους αυτουργούς της κακουργηματικής λαθρεμπορίας, πριν την τέλεση και κατά την τέλεση της άδικης πράξης που διέπραξαν. Συγκεκριμένα, στον προαναφερόμενο τόπο και χρόνο, ενεργώντας από πρόθεση : Ο μεν Τ , στις 21-3-2013, ενεργοποιούσε με την τηλεφωνική Σύνδεση, που είναι καταχωρημένη στο όνομα του -...- διαδοχικά από ώρα 01:06 τις κεραίες ΣΩΤΗΡΑΣ ΟΙΤΥΛΟΥ, ΓΑΜΒΡΙΑ ΠΕΤΑΛΙΔΙΟΥ, ΒΑΣΙΛΙΤΣΙ ΚΟΡΩΝΗΣ, ΑΙΓΙΕΣ ΓΥΘΕΙΟΥ, ΛΑΤΙΟ ΚΡΟΚΕΩΝ, ΚΟΤΡΩΝΑΣ και ΨΙ0 ΟΙΤΥΛΟΥ, μέχρι και ώρα 04:33, ενδεικτικών των τοποθεσιών όπου μετέβη γύρωθεν του τόπου τέλεσης, ώστε να ενεργοποιεί ακόμα και κεραίες της Μεσσηνίας, μεταβάσεις που δεν δικαιολογούνται από την ημέρα και την ώρα που γίνονται, οπότε και καλούσε, μεταξύ άλλων, τον χρήστη της σύνδεσης -...- επισήμως καταχωρημένη στο όνομα υπηκόου Ινδίας J R K , ως πραγματικός χρήστης της οποίας εντοπίστηκε ο συμμέτοχος, στα πλαίσια της προηγούμενης δικογραφίας, Η. Π. , καθώς με την επίσημη σύνδεση του -...- ενεργοποιούσαν κοινές κεραίες σε παράλληλο χρόνο, ιδίως δε την κλήση που κάνει στην ως άνω -μαύρη- σύνδεση ενεργοποιώντας την κεραία ΑΙΓΙΕΣ ΓΥΘΕΙΟΥ στις 03:47:09, αλλά και το μήνυμα που έλαβε απ' αυτήν στις 03:46:46 ενεργοποιώντας αυτή την κεραία ΚΟΤΡΩΝΑΣ ΑΝΑΤΟΛΙΚΗΣ ΜΑΝΗΣ, σύμφωνα με την ένδειξη Short Message ΜΤ/ΡΡ (αναφορά παράδοσης στον αποστολέα του), σύνδεση με την οποία διατηρούσε επικοινωνία τουλάχιστον από τις 26-01-2013, η οποία διακόπτεται οριστικά μετά τις 21-03-2013, σύμφωνα και με το αρχείο κλήσεων της άρσης της επισύνδεσης (συνομιλίες), αναφερόμενου ότι η εν λόγω σύνδεση είχε απευθείας επικοινωνία στις 24-01-2013 με την σύνδεση -...- που ανήκει στον Γ. Μ., πρόσωπο εμπλεκόμενο στην εν λόγω υπόθεση, που λειτουργούσε ως μεσάζων, ήδη αποβιώσαντος, αποκαλούμενο σε συνομιλίες μεταξύ του συμμέτοχου Η. Μ. και του Η. Π. ως "Γιώργος ο Πόντιος" (α/α: 767, 786 &amp; 789 Η. Μ.), ενώ εντοπίστηκε αποθηκευμένη ως επαφή στην κατασχεθείσα τηλεφωνική συσκευή συμμέτοχου του Η. Λ., ως Μ II, επιπλέον δε ο κατηγορούμενος έκανε χρήση της σύνδεσης -6941688717- επισήμως καταχωρημένη στο όνομα Ε Χ του Ι , η οποία ενεργοποιεί συνεχώς κεραίες της ευρύτερης περιοχής της Λακωνίας και επικοινωνεί συνεχώς με τον συμμέτοχο Γ. Α. και στις δύο συνδέσεις που διαδοχικά είχε χρησιμοποιήσει -...- και -...-, στην κατασχεθείσα τηλεφωνική συσκευή του οποίου βρέθηκε ως αποθηκευμένη επαφή "Π ", και μέσω της ήδη ανευρεθείσας και κατασχεθείσας υποδομής των ανωτέρω δέκα επτά κινητών τηλεφώνων (μάρκας NOKIA δεκατρία και SAMSUNG τέσσερα). Ο δε, Η. Ψ έχοντας λάβει θέση σε καίρια σημεία της ευρύτερης περιοχής απ' όπου είχε τη δυνατότητα να ελέγχει και να εποπτεύει την κίνηση των διερχομένων οχημάτων, κυρίως των διωκτικών αρχών, με την χρήση της τηλεφωνικής του σύνδεσης -...- καταχωρημένη επισήμως με στοιχεία K K M , υπηκόου Αλβανίας, είχε δε συνομιλήσει αρκετές φορές στις 20-3-2013 με τον συγκατηγορούμενό του Π. Τ., μέχρι και περί ώρα 22.11, και ερχόταν σ' επαφή όπως προκύπτει από σχετικές τηλεφωνικές συνδιαλέξεις, δια ζώσης και τηλεφωνικώς, με μέλη της συμμορίας, με τους συμμέτοχους Χ. Π. (...) και Γ. Α., υψηλά στελέχη στην ιεραρχία της συμμορίας, αλλά και με άλλα μέλη αυτής, ιδίως με τον Η. Χ. (...), τον ανωτέρω συγκατηγορούμενό του Π. Τ. (...), τους συμμέτοχους Η. Π. (...), Χ. Λ. (...), Ν. Κ. (...) και Σ. Π. (...), και μετέβαινε όπως και όποτε του ζητείτο είτε στην Αθήνα προβαίνοντας σε συναντήσεις από κοινού με τους προαναφερόμενους συμμέτοχους με συνεργάτες της οργάνωσης, υπεδείκνυε κατάλληλα σημεία για τέλεση τέτοιων πράξεων στην ευρύτερη περιοχή της Μάνης σε συνεργάτες και μέλη της οργάνωσης, διατηρούσε δε ρόλο εποπτεύοντος τις κινήσεις των διωκτικών αρχών όπως προκύπτει από τις συνομιλίες. Και Ο Φ. Σ στον προαναφερόμενο χρόνο και τόπο, αφενός έχοντας μεταβεί στον ανωτέρω τόπο στις 20-3-2013, όπως προκύπτει από τις κλήσεις που από την τηλεφωνική του σύνδεση -...- καταχωρημένη επισήμως στο όνομα του, σύμφωνα με τα αποτελέσματα των άρσεων τηλεφωνικού απορρήτου δυνάμει των 23 &amp; 62/2013 Βουλευμάτων, αφού ενεργοποιούσε την τηλεφωνική κεραία της Αρεόπολης, ώστε να προετοιμάσει την τέλεση της ανωτέρω πράξης, τόσο με την μεταφορά έτερων προσώπων συμμέτοχων όσο και τον διακανονισμό λοιπών λεπτομερειών, αφετέρου επανερχόμενος αργά το ίδιο βράδυ της 20-3-2013 καθόσον προέκυψε ομοίως ότι η ως άνω τηλεφωνική του σύνδεση παρέμεινε ανενεργής από ώρα 23.00 έτος και ώρα 10.00 της 21-3-2013, οπότε και φαίνεται ότι έχει επιστρέψει στην Αττική δεχόμενος κλήση από σύνδεση με στοιχεία Ι. Α., χρονικό διάστημα κατά το οποίο επόπτευε από πλευράς του στην ευρύτερη περιοχή, δίνοντας οδηγίες προκειμένου η τέλεση της πράξης να μην γίνει αντιληπτή από τις διωκτικές αρχές μετέβαινε όπως και όποτε του ζητείτο σε περιοχές κατάλληλες για την τέλεση πράξεων λαθρεμπορίας, όπως περιοχές της νότιας Πελοποννήσου, ενδεικτικώς αναφερομένων των χρονικών διαστημάτων 22-1-2013 έως 28-1-2013, 6 έως 8-2-2013, 13 έως 19-2-2013, 27 &amp; 28-2-2013, 3 έως και 13-3-2013, ενδιάμεσα των οποίων πηγαινοερχόταν αυθημερόν στην Αττική και επέστρεφε, στην πλειοψηφία δε αυτών, παράλληλα, βρίσκονταν στην περιοχή, είτε όλοι μαζί είτε όχι, συμμέτοχοι μη μονίμως διαμένοντες στη Λακωνία, όπως ο Α. με τον Φ. στις 15-2-2013, στις 8-3-2013, οπότε και μεταφέρθηκε ένα σκάφος απ' αυτούς στην περιοχή, και στις 11-3-2013 οι ίδιοι με τον συμμέτοχο Χ. Π., αλλά και διερευνώντας πρόσφορα σημεία και την ευχέρεια δράσης σε καθένα, συμμετείχε από όποια θέση του ανατίθετο. Γ)
Κηρύσσει άπαντες τους κατ/νους: Δ. Μ , Γ. Π , Π. Τ , Η. Ψ και Φ. Σ , ΕΝΟΧΟΥΣ του ότι: Στον ανωτέρω τόπο και χρόνο, ενεργώντας από πρόθεση, ενώθηκαν για να διαπράξουν κακούργημα, τουλάχιστον από τις αρχές του έτους 2013 με τους Μ Η., Π Η., Λ Η., Α Γ , Φ Χ , Α Ι , Θ Κ , Ζ Π., Κ Γ., Κ Ν., Λ Χ., Μ Γ., Μ Π., Μ Γ , Μ Γ , Μ Θ., Μ Γ., Μ Σ., Π Σ , Π Σ., Π Π., Π Χ., Χ Η. και Β. Β , συμμέτοχους, ως προς τους οποίους σχηματίστηκε η ήδη περατωμένη υπ' αριθμ. ΑΦ 13/20α/22-3-2013 ανακριτική δικογραφία, επιδιώκοντας να διαπράττουν στο πλαίσιο αυτής κακουργηματικές πράξεις λαθρεμπορίας σχετικά με την αποφυγή καταβολής νόμιμου φόρου, τέλους, δασμού ή άλλης επιβαρύνσεως, κατά την αγορά πώληση, παραλαβή, παράδοση, μεταφορά, διαμετακόμιση, εμπορία, κατοχή αποθήκευση, εισαγωγή ή εξαγωγή εμπορεύματος ή και προϊόντος απομίμησης παραποίησης ή πειρατείας. Συγκεκριμένα, επιδιώκοντας αγορά, πώληση παραλαβή, παράδοση, μεταφορά, διαμετακόμιση, εμπορία, κατοχή, αποθήκευση εισαγωγή προϊόντων αφορώντων σε σιγαρέτα συσκευασμένα σε πακέτα, δηλαδή εμπορεύματα υποκείμενα σε δασμούς φόρους και λοιπές επιβαρύνσεις που εισπράττονται στα τελωνεία, στο εσωτερικό της χώρας χωρίς τη γραπτή άδεια της αρμόδιας τελωνειακής αρχής ή σε άλλον από τον ορισμένο παρ' αυτής τόπο ή χρόνο, αποστερώντας έτσι το ελληνικό δημόσιο από δασμούς φόρους και λοιπές επιβαρύνσεις οι οποίες ξεπερνούν τις 150.000 ευρώ, ήτοι λαθραίο εμπόριο σιγαρέτων με δράση τόσο στην Ανατολική Μάνη Λακωνίας, επί το πλείστον ως τόπο εισαγωγής των λαθραίων τσιγάρων, όσο και στην Αττική όπου αυτά προωθούνταν προς πώληση, αλλά και σε άλλες μη επακριβώς προσδιορισμένες περιοχές. Δρούσε δε η συμμορία κατά κύριο λόγο με: ί) λαθραία εισαγωγή για λογαριασμό της ίδιας της οργάνωσης τούτης στην Ελληνική επικράτεια από θαλάσσης και σε σημεία επιλογής της φορτίων τσιγάρων, είτε με την μεταφόρτωση αυτών από διερχόμενα φορτηγά πλοία, με ολιγοήμερη παραμονή σε διεθνή ύδατα ή σε Ελληνικά, σε μικρότερα σκάφη και ακολούθως τη μεταφορά τους σε ερημικούς όρμους και παραλίες, είτε με την προσέγγιση στην ακτή του φορτηγού πλοίου και την απευθείας εκφόρτωση των φορτίων λαθραίων τσιγάρων, καθώς και περαιτέρω μεταφορά των φορτίων στο εσωτερικό της χώρας σε σημεία όπου προωθούνταν προς πώληση, ii) επ' αμοιβή λαθραία εισαγωγή στην Ελληνική επικράτεια από θαλάσσης και σε σημεία επιλογής της για λογαριασμό τρίτων φορτίων τσιγάρων με την ως άνω μεθοδολογία, αλλά και περαιτέρω μεταφορά των φορτίων στο εσωτερικό της χώρας σε σημεία που της ζητούνταν, iii) επ' αμοιβή λαθραία μεταφορά στην Ελληνική επικράτεια για λογαριασμό τρίτων από θαλάσσης, σε σημεία επιλογής της, φορτίων τσιγάρων, όπως αυτή που διέπραξαν στο υπό στοιχείο Α') του παρόντος διατακτικού ". Η ως άνω όμως αιτιολογία δεν είναι ειδική και εμπεριστατωμένη όσον αφορά τον υπερασπιστικό-αρνητικό ισχυρισμό "άλλοθι" του αναιρεσείοντος, τον οποίο το Δικαστήριο της ουσίας απέρριψε σιωπηρά, ενώ όφειλε να παραθέσει ειδική και εμπεριστατωμένη αιτιολογία κατά την απορριπτική του κρίση καθώς ο ισχυρισμός αυτός, μολονότι αρνητικός της κατηγορίας και όχι αυτοτελής προτάθηκε παραδεκτά από τον ίδιο τον αναιρεσείοντα και συνοδεύτηκε από αποδεικτική ενίσχυση υπό τη μορφή μαρτυρικής κατάθεσης εκ μέρους μάρτυρα υπεράσπισης και η τυχόν παραδοχή του μπορούσε να ανατρέψει τα στοιχεία της αντικειμενικής υπόστασης του εγκλήματος για το οποίο κρίθηκε ένοχος ο αναιρεσείων. Ειδικότερα δεν εκτίθεται παντελώς η θέση του Δικαστηρίου επί του αρνητικού ισχυρισμού-άλλοθι- που προτάθηκε από τον αναιρεσείοντα στο ακροατήριο προς αντίκρουση της αποδιδόμενης σ' αυτόν συνέργειας, που πρόβαλε κατά την απολογία του. Ειδικότερα ο αναιρεσείων ισχυρίστηκε στη σελ.30 της προσβαλλόμενης απόφασης ότι δεν έχει καμιά σχέση με την υπόθεση. Ότι είχε πολλές κοπέλες εκείνο το διάστημα και ότι εκείνο το βράδυ ήταν στο κατάστημα του Κ. με μια κοπέλα.... Τον ισχυρισμό του αυτό επιβεβαίωσε στο ακροατήριο ο μάρτυρας υπεράσπισης, Ι. Κ. , ιδιοκτήτης του καφέ-μπαρ, καταθέτοντας ότι εκείνο το βράδυ ο 4ος κατηγορούμενος (αναιρεσείων) ήταν στο μαγαζί του με μια ξανθιά κοπέλα, ότι ήρθε γύρω στις 7-8 το βράδυ και έφυγε 2-3 το πρωί, ότι έφυγε τελευταίος και ήταν απασχολημένος με την κοπέλα. Κατ' ακολουθίαν των ανωτέρω, πρέπει να γίνει δεκτός ως βάσιμος ο από το άρθρο 510 παρ.1 Δ' ΚΠοινΔ προβαλλόμενος λόγος αναιρέσεως, περί ελλείψεως ειδικής και εμπεριστατωμένης αιτιολογίας ως και ο περιλαμβανόμενος σ' αυτόν λόγος περί απόλυτης ακυρότητας (άρθ. 510 παρ. 1Α και 171 παρ.1 στοιχ.δ ΚΠοινΔ), διότι εκ της ως άνω μη απαντήσεως επί του ισχυρισμού του, στέρησε τον αναιρεσείοντα - κατηγορούμενο του δικαιώματος για δίκαιη δίκη, που παρέχεται από το υπερνομοθετικής ισχύος άρθρο 28 §1 της ΕΔΔΑ, παρέλκει δε η έρευνα των υπολοίπων λόγων. Κατά τα άρθρα 111, 112 και 113 του ΠΚ (Ν. 4619/2019 ) το αξιόποινο εξαλείφεται με την παραγραφή, η οποία προκειμένου για πλημμελήματα είναι πέντε έτη και αρχίζει από τότε και τελέσθηκε η πράξη. Η προθεσμία αναστέλλεται για όσο χρόνο διαρκεί η κύρια διαδικασία και ωσότου να γίνει αμετάκλητη η καταδικαστική απόφαση, πάντως όχι πέρα από τα τρία έτη για τα πλημμελήματα. Από τις διατάξεις αυτές σε συνδυασμό με εκείνη του άρθρου 511 εδ.γ του ΚΠοινΔ προκύπτει ότι η παραγραφή ως θεσμός δημόσιας τάξης εξετάζεται αυτεπαγγέλτως από το δικαστήριο σε κάθε στάση της ποινικής διαδικασίας ακόμη και από τον Άρειο Πάγο, αν κριθεί ένας βάσιμος λόγος, ο οποίος διαπιστώνοντας τη συμπλήρωση της παραγραφής και μετά την άσκηση της αναίρεσης οφείλει να αναιρέσει την προσβαλλόμενη απόφαση και να παύσει οριστικά την ποινική δίωξη λόγω παραγραφής.
Εν προκειμένω, όπως προκύπτει από την προσβαλλόμενη απόφαση, η αποδιδόμενη στον αναιρεσείοντα, σε βαθμό πλημμελήματος, πράξη της συμμορίας, φέρεται ότι τελέσθηκε τουλάχιστον στις αρχές του έτους 2013, και συνεπώς έχει εξαλειφθεί το αξιόποινο, λόγω παραγραφής, καθόσον συμπληρώθηκε οκταετία από τον χρόνο τέλεσής της μέχρι τη διάσκεψη της υπό κρίση αίτησης (1.12.2021). Επομένως, αφού η ένδικη αίτηση περιέχει έναν τουλάχιστον παραδεκτό λόγο αναιρέσεως, ο οποίος, κατά τα ανωτέρω, κρίθηκε και βάσιμος, πρέπει να παύσει οριστικά η ποινική δίωξη κατά του κατηγορουμένου και ήδη αναιρεσείοντος για την ανωτέρω πράξη, λόγω παραγραφής, όπως ειδικότερα ορίζεται στο διατακτικό. Κατ' ακολουθίαν πρέπει να αναιρεθεί η απόφαση, όσον αφορά τον αναιρεσείοντα, να παύσει οριστικά η ποινική δίωξη για την πράξη της συμμορίας και να παραπεμφθεί η υπόθεση, που αφορά την πράξη της απλής συνέργειας σε λαθρεμπορία (με την κακουργητική μορφή) σύμφωνα με τη διάταξη του άρθρου 519 ΚΠοινΔ για νέα συζήτηση στο ίδιο δικαστήριο, του οποίου η σύνθεση είναι δυνατή από άλλους δικαστές, εκτός από εκείνους που είχαν δικάσει προηγουμένως.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Αναιρεί την υπ' αριθμό 11/2021 απόφαση του Τριμελούς Εφετείου Κακουργημάτων Καλαμάτας, για τον αναιρεσείοντα Π. Τ. του Α. και της Μ., κάτοικο ..., ως προς τις διατάξεις της, περί ενοχής αυτού για απλή συνέργεια σε λαθρεμπορία και για συμμορία,.
Παύει οριστικά την ποινική δίωξη κατά του αναιρεσείοντος Π. Τ. για την πράξη της συμμορίας που φέρεται ότι τέλεσε τουλάχιστον στις αρχές του έτους 2013.
Παραπέμπει την υπόθεση, κατά το αναιρούμενο ως άνω μέρος της, για νέα, ως προς αυτό συζήτηση στο ίδιο Δικαστήριο, που εξέδωσε την αναιρούμενη απόφαση, συγκροτούμενο από άλλους Δικαστές, εκτός από εκείνους, που είχαν δικάσει προηγουμένως.
Κρίθηκε και αποφασίσθηκε στην Αθήνα την 1η Δεκεμβρίου 2021.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 21 Δεκεμβρίου 2021.
Ο ΑΝΤΙΠΡΟΕΔΡΟΣ Η ΓΡΑΜΜΑΤΕΑΣ
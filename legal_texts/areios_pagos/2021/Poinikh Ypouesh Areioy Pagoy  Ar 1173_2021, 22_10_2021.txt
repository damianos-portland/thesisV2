ΑΡΙΘΜΟΣ 1173/2021
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
ΣΤ' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Γρηγόριο Κουτσοκώστα, Αντιπρόεδρο του Αρείου Πάγου, Ελένη Φραγκάκη, Πηνελόπη Παρτσαλίδου-Κομνηνού, Ελένη Κατσούλη και Αγάπη Τζουλιαδάκη-Εισηγήτρια, Αρεοπαγίτες.
Συνήλθε σε δημόσια συνεδρίαση στο Κατάστημά του στις 5 Οκτωβρίου 2021, με την παρουσία της Αντεισαγγελέως του Αρείου Πάγου Αναστασίας Μασούρα (γιατί κωλύεται ο Εισαγγελέας του Αρείου Πάγου) και του Γραμματέως Χαράλαμπου Αθανασίου, για να δικάσει τις αιτήσεις των αναιρεσειόντων - κατηγορουμένων: 1) Ι. Μ του Β., κατοίκου ... και 2) Μ. Ζ. του Κ., κατοίκου ..., οι οποίοι εκπροσωπήθηκαν από τον πληρεξούσιο δικηγόρο τους Κωνσταντίνο Κούρκουλο, περί αναιρέσεως της υπ' αριθ. 253/2020 αποφάσεως του Τριμελούς Εφετείου Δυτικής Στερεάς Ελλάδας και με υποστηρίζοντα την κατηγορία τον Γ. Δ του Γ., κάτοικο ..., ο οποίος παρέστη με τους πληρεξούσιους δικηγόρους του Νικόλαο Κωνσταντόπουλο και Σταυρούλα Τζαβάρα.
Το Τριμελές Εφετείο Δυτικής Στερεάς Ελλάδας, με την ως άνω απόφασή του διέταξε όσα λεπτομερώς αναφέρονται σ' αυτή, και οι αναιρεσείοντες - κατηγορούμενοι ζητούν την αναίρεση αυτής, για τους λόγους που αναφέρονται στις υπ' αριθμ. 3 και 4 από 26 Απριλίου 2021, αντίστοιχα, δύο αιτήσεις αναίρεσης, που καταχωρίστηκαν στο οικείο πινάκιο με τον αριθμό 483/2021.
Αφού άκουσε Την Αντεισαγγελέα του Αρείου Πάγου, που πρότεινε: Α) να αναιρεθεί εν μέρει η προσβαλλόμενη απόφαση και μόνο ως προς το μη παραγραφέν καταδικαστικό σκέλος αυτής και να παραπεμφθεί η υπόθεση ως προς το αναιρούμενο μέρος της για νέα συζήτηση, Β) να παύσει οριστικά, λόγω παραγραφής, η ποινική δίωξη που ασκήθηκε σε βάρος των κατηγορούμενων και ήδη αναιρεσειόντων για το αδίκημα της ψευδούς κατάθεσης, πράξη που φέρεται ότι τελέστηκε από αυτούς στο Μεσολόγγι στις 27-2-2013 σε βάρος του Γ. Δ. και Γ) να απορριφθούν κατά τα λοιπά οι κρινόμενες αιτήσεις αναίρεσης και τους πληρεξουσίους δικηγόρους των διαδίκων, που ζήτησαν όσα αναφέρονται στα σχετικά πρακτικά,
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Οι υπό κρίση από 26-4-2021, με αριθμούς 3/2021 και 4/2021, αιτήσεις: α) του Ι. Μ. του Β., κατοίκου ... και β) της Μ. Ζ. του Κ., κατοίκου ..., για αναίρεση της απόφασης 253/2020 του Τριμελούς Εφετείου (Πλημμελημάτων) Δυτικής Στερεάς Ελλάδος, με την οποία οι αναιρεσείοντες κηρύχθηκαν ένοχοι για την αξιόποινη πράξη της ψευδούς κατάθεσης κατ' εξακολούθηση και τους επιβλήθηκε ποινή φυλάκισης πέντε (5) μηνών στον καθένα, ανασταλείσα επί τριετία, ασκήθηκαν νομότυπα και εμπρόθεσμα, περιέχουν δε παραδεκτούς λόγους αναίρεσης από το άρθρο 510 παρ. 1 στοιχ. Δ' και Ε' του Κ.Π.Δ. (έλλειψη ειδικής και εμπεριστατωμένης αιτιολογίας και εσφαλμένη ερμηνεία και εφαρμογή ουσιαστικής ποινικής διάταξης). Επομένως, είναι παραδεκτές και πρέπει να συνεκδικαστούν λόγω της μεταξύ τους πρόδηλης συνάφειας . Μετά την ισχύ του νέου ΠΚ (Ν. 4619/2019) από 1-7-2019, ορίζεται στο άρθρο 224 παρ. 1 αυτού (όπου γίνεται συγχώνευση των άρθρων 224 και 225 του προϊσχύσαντος ΠΚ), με τίτλο "ψευδής κατάθεση", ότι "όποιος ενώ εξετάζεται ως διάδικος ή μάρτυρας σε δικαστήριο ή ενώπιον αρχής αρμόδιας να ενεργεί εξέταση για την κρινόμενη υπόθεση, εν γνώσει του καταθέτει ψευδή στοιχεία, σχετικά με την υπόθεση αυτή, ή αρνείται ή αποκρύπτει την αλήθεια, τιμωρείται με φυλάκιση τουλάχιστον τριών μηνών έως τρία έτη και χρηματική ποινή". Από τη διάταξη αυτή προκύπτει ότι, για τη στοιχειοθέτηση του εγκλήματος της ψευδούς καταθέσεως, απαιτείται ο μάρτυρας να καταθέσει ενώπιον αρχής που είναι αρμόδια για την ένορκη εξέτασή του, τα πραγματικά περιστατικά που κατέθεσε να είναι ψευδή και να υπάρχει άμεσος δόλος, ο οποίος συνίσταται στη γνώση του, ότι αυτά που κατέθεσε είναι ψευδή ή ότι έχει γνώση των αληθινών, αλλά σκοπίμως τα αποκρύπτει ή αρνείται να τα καταθέσει. Για την πληρότητα της αιτιολογίας της καταδικαστικής αποφάσεως για ψευδή κατάθεση πρέπει, εκτός άλλων, να αναφέρονται σ' αυτήν τα αληθινά γεγονότα, τα οποία γνώριζε ο μάρτυρας που εξετάσθηκε και αντί αυτών εν γνώσει του κατέθεσε τα ψευδή, δηλαδή να αναφέρονται ποιά ήταν τα αληθινά γεγονότα, κατ' αντιπαράθεση προς εκείνα που το δικαστήριο δέχθηκε ότι ήταν ψευδή και κήρυξε ένοχο τον κατηγορούμενο για την πράξη αυτή. Από την ίδια διάταξη προκύπτει, επίσης, ότι η αρμοδιότητα της αρχής, ενώπιον της οποίας δίδεται η κατάθεση, αποτελεί συστατικό στοιχείο της αντικειμενικής υποστάσεως του αδικήματος της ψευδούς καταθέσεως, θεωρείται δε ως αρμόδια αρχή και εκείνη ενώπιον της οποίας είναι δυνατόν, κατά διάταξη νόμου, να γίνει κατάθεση κάποιου, η οποία μπορεί στη συνέχεια να χρησιμοποιηθεί και να ληφθεί υπόψη ως έγκυρο αποδεικτικό μέσο από αρχή, που είναι και αυτή αρμόδια προς διάγνωση κάποιας διαφοράς. Η διάταξη αυτή είναι ευμενέστερη της αντίστοιχης του προϊσχύσαντος ποινικού κώδικα (224 παρ. 2), η οποία προέβλεπε ποινή φυλάκισης τουλάχιστον ενός (1) έτους. Περαιτέρω, η δικαστική απόφαση έχει την απαιτούμενη από τα άρθρα 93 παρ. 3 του Συντάγματος και 139 του ΚΠΔ ειδική και εμπεριστατωμένη αιτιολογία, η έλλειψη της οποίας ιδρύει τον από το άρθρο 510 παρ. 1 στοιχ. Δ' του ίδιου κώδικα προβλεπόμενο λόγο αναιρέσεως, όταν εκτίθενται σ' αυτήν, προκειμένου περί καταδικαστικής αποφάσεως, με σαφήνεια, πληρότητα και χωρίς αντιφάσεις τα πραγματικά περιστατικά τα οποία προέκυψαν από τη διαδικασία στο ακροατήριο σχετικά με τα υποκειμενικά και αντικειμενικά στοιχεία του εγκλήματος, οι αποδείξεις επί των οποίων θεμελιώνονται τα περιστατικά αυτά καθώς και οι σκέψεις, με τις οποίες το δικαστήριο υπήγαγε τα αποδειχθέντα περιστατικά στην εφαρμοσθείσα ουσιαστική ποινική διάταξη. Για την ύπαρξη τέτοιας αιτιολογίας είναι παραδεκτή η αλληλοσυμπλήρωση του αιτιολογικού με το διατακτικό, που αποτελούν ενιαίο όλο. Η ύπαρξη του δόλου δεν είναι κατ' αρχήν αναγκαίο να αιτιολογείται ιδιαιτέρως, διότι ενυπάρχει στη θέληση παραγωγής των πραγματικών περιστατικών που συγκροτούν την αντικειμενική υπόσταση του εγκλήματος και εξυπακούεται ότι υπάρχει σε κάθε συγκεκριμένη περίπτωση από την πραγμάτωση των περιστατικών αυτών. Όταν, όμως, όπως συμβαίνει επί των εγκλημάτων της ψευδούς καταμηνύσεως και της ψευδορκίας μάρτυρα αξιώνονται από το νόμο πρόσθετα στοιχεία για την υποκειμενική υπόσταση του εγκλήματος, όπως η " εν γνώσει" ορισμένου περιστατικού τέλεση της πράξεως ή η τέλεση της πράξεως με τον "σκοπό" προκλήσεως ορισμένου αποτελέσματος, δηλαδή άμεσος δόλος, η ύπαρξη αυτού πρέπει να αιτιολογείται ειδικά, με παράθεση των περιστατικών που δικαιολογούν, ότι υπήρχε το στοιχείο της γνώσης και τούτο διότι η γνώση ως ενδιάθετη βούληση επιβάλλεται να εξειδικεύεται και να συνοδεύεται από εκδηλώσεις του δράστη εις τρόπον ώστε να συνάγεται σαφώς, ότι το περιεχόμενο της καταμηνύσεως κ.λ.π ήταν αποτέλεσμα της ενσυνείδητης ενέργειάς του, διαφορετικά η απόφαση στερείται της ειδικής και εμπεριστατωμένης αιτιολογίας. Υπάρχει, όμως, και στις περιπτώσεις αυτές η εν λόγω αιτιολογία, όταν, σύμφωνα με τις παραδοχές της αποφάσεως, ο σχετικός με το ψευδές γεγονός ισχυρισμός του δράστη, θεμελιώνεται σε προσωπική πεποίθηση ή αντίληψη του ιδίου ή σε δική του πράξη ή παράλειψη, οπότε είναι αυτονόητη η σχετική γνώση του δράστη, χωρίς να απαιτείται παράθεση άλλων, σχετικών με τη γνώση, περιστατικών. Ως προς τα αποδεικτικά μέσα, που ελήφθησαν υπόψη από το δικαστήριο για την καταδικαστική του κρίση, για την πληρότητα της αιτιολογίας αρκεί ο κατ' είδος προσδιορισμός τους, χωρίς να απαιτείται και αναλυτική παράθεσή τους και μνεία του τι προκύπτει από το καθένα χωριστά, πρέπει όμως να προκύπτει, ότι το δικαστήριο τα έλαβε υπόψη και τα συνεκτίμησε όλα και όχι μόνο μερικά από αυτά. Ακόμη, δεν είναι απαραίτητη η αξιολογική συσχέτιση και σύγκριση των διαφόρων αποδεικτικών μέσων και των μαρτυρικών καταθέσεων μεταξύ τους ή να προσδιορίζεται ποιό βάρυνε περισσότερο για το σχηματισμό της δικανικής κρίσεως. Όταν δε εξαίρονται ορισμένα από τα αποδεικτικά μέσα, δεν σημαίνει ότι δεν ελήφθησαν υπόψη τα άλλα, ούτε ανακύπτει ανάγκη αιτιολογήσεως γιατί δεν εξαίρονται τα άλλα. Δεν αποτελούν όμως λόγους αναιρέσεως η εσφαλμένη εκτίμηση εγγράφων, η εσφαλμένη αξιολόγηση των καταθέσεων των μαρτύρων, η παράλειψη αναφοράς και αξιολόγησης κάθε αποδεικτικού στοιχείου χωριστά και η παράλειψη της μεταξύ τους αξιολογικής συσχετίσεως των αποδεικτικών στοιχείων καθόσον στις περιπτώσεις αυτές, με την επίφαση της ελλείψεως αιτιολογίας, πλήττεται η αναιρετικά ανέλεγκτη κρίση του δικαστηρίου της ουσίας (ΑΠ 564/2019). Εξάλλου, κατά το άρθρο 510 παρ.1 στοιχ. Ε' του ΚΠΔ, λόγο αναίρεσης της απόφασης συνιστά και η εσφαλμένη ερμηνεία ή εφαρμογή ουσιαστικής ποινικής διάταξης. Εσφαλμένη ερμηνεία υπάρχει, όταν το δικαστήριο αποδίδει στο νόμο διαφορετική έννοια από εκείνη που πραγματικά έχει. Εσφαλμένη εφαρμογή ουσιαστικής ποινικής διάταξης υπάρχει, όταν το δικαστήριο δεν υπάγει ορθώς τα πραγματικά περιστατικά, που έγιναν δεκτά από αυτό, στην ουσιαστική ποινική διάταξη που εφαρμόστηκε, καθώς και όταν η παράβαση γίνεται εκ πλαγίου, δηλαδή όταν δεν εκτίθενται κατά τρόπο σαφή και ορισμένο τα πραγματικά περιστατικά, τα οποία, κατά την κρίση του δικαστηρίου, προέκυψαν και είναι απαραίτητα για την υπαγωγή στη διάταξη που εφαρμόστηκε ή όταν στην έκθεση αυτών ενυπάρχει έλλειψη κάποιου από αυτά ή αντίφαση μεταξύ τους ή με το διατακτικό της απόφασης, ώστε λόγω των πλημμελειών αυτών να μην καθίσταται εφικτός ο έλεγχος από τον Άρειο Πάγο της ορθής ή μη υπαγωγής στο νόμο και να στερείται, έτσι, η απόφαση νόμιμης βάσης (ΑΠ 371/2021). Στην προκειμένη περίπτωση, όπως προκύπτει από το σκεπτικό της προσβαλλόμενης με αριθμό 253/2020 απόφασής του, το Τριμελές Εφετείο (Πλημμελημάτων) Δυτικής Στερεάς Ελλάδος, που δίκασε σε δεύτερο βαθμό, μετά από συνεκτίμηση όλων των αποδεικτικών μέσων, τα οποία προσδιορίζονται κατ' είδος σ' αυτή, δέχθηκε ανελέγκτως, ότι αποδείχθηκαν, τα ακόλουθα: "Στη Ναύπακτο στις 9-8-2009 στη συνεδρίαση του Δημοτικού Συμβουλίου του Δήμου Πυλλήνης, με θέμα τον απολογισμό του, στο οποίο συμμετείχε ο πρώτος κατηγορούμενος ως Δήμαρχος Πυλλήνης και οι λοιποί ως δημοτικοί σύμβουλοι, αλλά και ο μηνυτής ως δημοτικός σύμβουλος της αντιπολίτευσης, υπήρχε ένταση και έντονη λογομαχία και ανταλλάχθηκαν διαπληκτισμοί, με τον μηνυτή να αποδίδει βαριούς χαρακτηρισμούς στους συμβούλους για το δημοτικό έργο, διαμαρτυρόμενος ότι γίνεται φοροκλοπή και ότι υπήρχαν καταγγελίες για συναλλαγές με εργολάβους, ενώ χρησιμοποιήθηκαν φράσεις προσβλητικές όπως&lt;"φασισμός, τα πήρατε κάτω από το τραπέζι, λαμόγια και, τραμπούκο παπατζή εκ των οποίων άλλες καταγράφηκαν στα, &lt;δες απομαγνητοφωνημένα πρακτικά και άλλες αποσιωπήθηκαν από τα μικρόφων, όταν δε ο τελευταίος αποχώρησε βγαίνοντας έξω από την αίθουσα της συνεδρίασης προς την έξοδο, όπου υπήρχε μια σκάλα, τον ακολούθησε ο Δήμαρχος, ο δε Π. και Ζ., ήταν ήδη στο διάδρομο και όλοι μαζί οι κατηγορούμενοι τον έσπρωξαν στη σκάλα, ενώ η Ζ. βγήκε και αυτή από την αίθουσα στον προθάλαμο και είδε την πτώση, ενώ αμέσως μετά επέστρεψαν στην αίθουσα της συνεδρίασης και ψήφ και του τέταρτου ισαν εκτός του τρίτου κατηγορουμένου με αποτέλεσμα ο μηνυτής να σπάσει το χέρι του εξαιτίας του σπρωξίματος και από την πτώση να τραυματίσει και το πόδι του. Επίσης, ο Χ. και Δ. Κ. υπήρξαν αυτόπτες μάρτυρες του τραυματισμού του μηνυτή και το Δημοτικό Συμβούλιο λόγω του γεγονότος διέκοψε για λίγο τη συνεδρίαση. Ωστόσο οι κατηγορούμενοι κατά τους κατωτέρω αναφερόμενους τόπους και χρόνους, με περισσότερες πράξεις που συνιστούν εξακολούθηση ενός και του αυτού εγκλήματος, εξεταζόμενοι ενόρκως ως μάρτυρες ενώπιον αρμόδιας προς ένορκη εξέταση αρχής, κατέθεσαν εν γνώσει τους ψέματα. Ειδικότερα: Α. Στο Μεσολόγγι και στο Αγρίνιο, ο πρώτος κατηγορούμενος Ι. Μ. , εξεταζόμενος ενόρκως ως μάρτυρας ενώπιον αρμόδιας προς ένορκη εξέταση αρχής, κατέθεσε εν γνώσει του ψέματα και συγκεκριμένα: εξεταζόμενος ενόρκως ως μάρτυρας ενώπιον του Τριμελούς Πλημμελειοδικείου Μεσολογγίου κατά τη συνεδρίαση της 27-2-2013 κατά την οποία ο μηνυτής Γ. Δ. ήταν κατηγορούμενος για τα αδικήματα της εξύβρισης, ψευδούς καταμήνυσης και συκοφαντικής δυσφήμησης κατ'εξακολούθηση και δια του τύπου μετά από σχετική έγκληση του πρώτου κατηγορουμένου, παρέθεσε εν γνώσει τα ακόλουθα ψευδή περιστατικά: "Το ατύχημά του το χρησιμοποίησε για να ενοχοποιήσει εμένα, τον Π. και Ζ.. Είναι ο μοναδικός που προσπαθεί να περάσει την εικόνα ότι είμαστε διαπλεκόμενοι. Είναι απόλυτα ψευδές ότι τον προπηλάκισα και τον χτύπησα". Περαιτέρω, ο πρώτος κατηγορούμενος, στο Αγρίνιο, στην από 4-2-2014 ένορκη κατάθεσή του ενώπιον του Τριμελούς Εφετείου Πλημμελημάτων Δυτικής Στερεάς Ελλάδας ανέφερε εν γνώσει του ψευδώς τα ακόλουθα: "Στις 9-8-2009 στη συνεδρίαση του Δημοτικού Συμβουλίου του Δήμου Πυλλήνης ο κατηγορούμενος ήταν σε κατάσταση έξαλλη και βγαίνοντας από το Δημοτικό Συμβούλιο παραπάτησε και χτύπησε. Πήγε μετά στο Αστυνομικό Τμήμα Ναυπάκτου και κατέθεσε μήνυση ότι τον κλώτσησα και με δύο άλλους ανέφερε ότι είμαστε δολοφόνοι της σκέψης και της άποψης και την έστειλε στον Υπουργό Εσωτερικών κ Π., στην Περιφέρεια Δυτικής Ελλάδας, στην ΚΕΔΚΕ, στο Νομάρχη και σε άλλους φορείς καθώς και στα μέσα ενημέρωσης και στον έντυπο τύπο εθνικής και τοπικής εμβέλειας. Ήθελε να με πλήξει πολιτικά.......". Η αλήθεια όμως ήταν ότι, ο πρώτος, τρίτος και τέταρτος των κατηγορουμένων επιτέθηκαν κατά του μηνυτή και τον έσπρωξαν στις σκάλες, ο οποίος ουδέποτε έθεσε ξανά υποψηφιότητα, ούτε παραστάθηκε ξανά σε συνεδρίαση του Δημοτικού Συμβουλίου μέχρι τη λήξη της θητείας του και πέραν της επιστολής του δεν προέβη σε καμία δήλωση σε οποιοδήποτε μέσο. Β. Στη Ναύπακτο και στο Αγρίνιο, η δεύτερη κατηγορουμένη Μ. Ζ., με περισσότερες πράξεις που συνιστούν εξακολούθηση ενός και του αυτού εγκλήματος, εξεταζόμενη ενόρκως ως μάρτυρας ενώπιον αρμόδιας προς ένορκη εξέταση αρχής, κατέθεσε εν γνώσει της ψέματα. Συγκεκριμένα εξεταζόμενη ενόρκως ως μάρτυρας ενώπιον του Μονομελούς Πλημμελειοδικείου Ναυπάκτου κατά τη συνεδρίαση της 23-11-2012 κατέθεσε εν γνώσει τα ακόλουθα ψευδή γεγονότα: "Ο Δ. ήταν σε πολύ κοντινή απόσταση με το Δήμαρχο βγαίνοντας προς τα έξω. Με τον τρόπο που βγήκε έξω δεν τον άγγιξε κανένας και δεν είδε ούτε καν τις σκάλες και γλίστρησε. Είχε χάσει τον έλεγχο και δεν ήξερε ούτε πού πατούσε ούτε τι έκανε. Μου έκανε εντύπωση ότι παρόλο που έπεσε συνέχισε να φωνάζει και να βρίζει. Τον είδα που έπεσε πλαγιαστά στα σκαλοπάτια και σηκώθηκε αμέσως Ο κος Κ. βγήκε όταν είχε σηκωθεί ο Δ.. Ο Δήμαρχος δεν ήταν παρών την ώρα που έπεσε ο Δ.....". Η αλήθεια όμως ήταν ότι ο πρώτος, τρίτος και τέταρτος των κατηγορουμένων επιτέθηκαν κατά του μηνυτή και τον έσπρωξαν στις σκάλες και ότι ο Χ. Κ. υπήρξε αυτόπτης μάρτυρας του τραυματισμού του μηνυτή Γ. Δ.. Περαιτέρω η κατηγορουμένη, στην ένορκη κατάθεσή της ενώπιον του Τριμελούς Πλημμελειοδικείου Μεσολογγίου την 27-2-2013 ανέφερε εν γνώσει της ψευδώς τα ακόλουθα: "Μετά βγήκα εγώ, ακολούθησε ο Δήμαρχος και αμέσως από πίσω ο Δ. που μας προσπέρασε και έτσι όπως ήταν νευριασμένος, βγήκε έξω και έπεσε. Παραπάτησε στην κόχη της ράμπας και των σκαλοπατιών ......". Επίσης η κατηγορουμένη στο Αγρίνιο, στην από 4-2-2014 ένορκη κατάθεσή της ενώπιον του Τριμελούς Εφετείου Πλημμελημάτων Δυτικής Στερεάς Ελλάδας ανέφερε εν γνώσει της ψευδώς τα ακόλουθα: "Στις 9-8-2009 βγήκα έξω στον προθάλαμο, όπου είχαν ήδη αποχωρήσει ο Ζ. και ο Π., οι οποίοι κάπνιζαν και ακολούθησαν ο Δ. και ο Μ. , τότε ο Δ. μας προσπέρασε και έτσι όπως ήταν νευριασμένος παραπάτησε στο σκαλοπάτι και έπεσε. Πριν προλάβουμε να αντιδράσουμε σηκώθηκε. Είναι ψευδές ότι τον χτύπησε ο Δήμαρχος....... Ο Κ. δεν ήταν παρών στο συμβάν αυτό. Ο Δ. έπεσε στην κόχη που είναι το σκαλοπάτι με τη ράμπα. Ο Δ. εκμεταλλεύτηκε το πέσιμό του για να το αξιοποιήσει προς όφελος του....". Η αλήθεια είναι ότι, όπως προκύπτει από το σκεπτικό της με αριθ.41/2014 αποφάσεως του Τριμελούς Εφετείου Πλημμελημάτων Δυτικής Στερεός Ελλάδας, το Δικαστήριο δέχτηκε ότι ο πρώτος κατηγορούμενος χτύπησε το μηνυτή και βασίστηκε στην κατάθεση του Κ.. Επίσης ο μηνυτής ουδέποτε εκμεταλλεύτηκε το πέσιμό του για να το χρησιμοποιήσει προς όφελος του, καθώς δεν υπέβαλε υποψηφιότητα για τις επόμενες εκλογές, έπαψε οριστικά οποιαδήποτε ενασχόλησή του με τα κοινά και δεν παραστάθηκε σε άλλη συνεδρίαση του Δημοτικού Συμβουλίου μέχρι τη λήξη της θητείας του. Περαιτέρω η κατηγορουμένη, στην ένορκη κατάθεσή της ενώπιον του Τριμελούς Πλημμελειοδικείου Μεσολογγίου την 11-6-2014 ανέφερε εν γνώσει της ψευδώς τα ακόλουθα: ".... ο Δ. όταν βγήκε έξω από την αίθουσα βγήκε με το πρόσωπό του στραμμένο προς τα έξω και πλάγια, όλα έγιναν πολύ γρήγορα, έξω δεν είχε φως, παραπατάει και πέφτει και ξανασηκώνεται. Οι Ζ. και Π. βγήκαν έξω για να τον βοηθήσουν. Ο Κ. δεν ήταν μπροστά στο συμβάν, ήρθε μετά". Η αλήθεια όμως ήταν ότι ο πρώτος, τρίτος και τέταρτος των κατηγορουμένων επιτέθηκαν κατά του μηνυτή και τον έσπρωξαν στις σκάλες και ότι ο Χ. Κ. υπήρξε αυτόπτης μάρτυρας του τραυματισμού του μηνυτή. Γ) Στο Μεσολόγγι, την 11-6-2014, ο τρίτος κατηγορούμενος Δ. Ζ., εξεταζόμενος ενόρκως ως μάρτυρας ενώπιον αρμόδιας προς ένορκη εξέταση αρχής, κατέθεσε εν γνώσει του ψέματα. Συγκεκριμένα, εξεταζόμενος ενόρκως ως μάρτυρας ενώπιον του Τριμελούς Πλημμελειοδικείου Μεσολογγίου κατά τη συνεδρίαση της 11-6-2014, κατά την οποία ο μηνυτής ήταν κατηγορούμενος για τα αδικήματα της εξύβρισης, ψευδούς καταμήνυσης και συκοφαντικής δυσφήμησης κατ'εξακολούθηση και διά του τύπου μετά από έγκληση του τρίτου κατηγορουμένου κατέθεσε εν γνώσει τα ακόλουθα ψευδή γεγονότα: "Σε μια συνεδρίαση που κάναμε το 2010 ήταν και ο κος Δ., ο οποίος κατά τη διάρκεια της συνεδρίασης συγχύστηκε και βγαίνοντας έξω από την αίθουσα της συνεδρίασης προς την έξοδο υπάρχει μια σκάλα με τρία σκαλιά τα οποία δεν είδε και έπεσε μόνος του, δεν τον ακούμπησε κανείς.... Η αλήθεια όμως ήταν ότι ο τραυματισμός του μηνυτή δεν προήλθε από ατύχημα αλλά μετά από επίθεση του πρώτου, τρίτου και τέταρτου των κατηγορουμένων. Δ) Στο Μεσολόγγι, την 11-6-2014, ο τέταρτος κατηγορούμενος Π. Π. εξεταζόμενος ενόρκως ως μάρτυρας ενώπιον αρμόδιας προς ένορκη εξέταση αρχής, κατέθεσε εν γνώσει του ψέματα. Συγκεκριμένα, εξεταζόμενος ενόρκως ως μάρτυρας ενώπιον του Τριμελούς Πλημμελειοδικείου Μεσολογγίου κατά τη συνεδρίαση της 11-6-2014, κατά την οποία ο μηνυτής ήταν κατηγορούμενος για τα αδικήματα της εξύβρισης, ψευδούς καταμήνυσης και συκοφαντικής δυσφήμησης κατ' εξακολούθηση και διά του τύπου μετά από έγκληση του τετάρτου κατηγορουμένου κατέθεσε εν γνώσει τα ακόλουθα ψευδή γεγονότα: "Όταν έγινε το επεισόδιο ο Κ. δεν ήταν έξω, Ο Δ. και ο Δήμαρχος βγήκαν σχεδόν μαζί έξω.... εγώ τον είδα να πέφτει, παραπάτησε, σηκώθηκε μόνος του, έγινε προφανώς παρανόηση, το συμβούλιο δεν είχε διακόψει. Μετά μπήκα και ψηφίσαμε......". Η αλήθεια όμως ήταν ότι ο τραυματισμός του μηνυτή δεν προήλθε από ατύχημα αλλά μετά από επίθεση του πρώτου, τρίτου και τέταρτου των κατηγορουμένων. Ο κατηγορούμενος ψευδώς αναφέρει ότι επέστρεψε για να ψηφίσει, αφού από τα πρακτικά της συνεδρίασης προκύπτει ότι αυτός δεν ήταν παρών κατά την ψηφοφορία. Ας σημειωθεί δε, ότι ο πρώτος κατηγορούμενος απαλλάχθηκε με δικαστική απόφαση που κατέστη αμετάκλητη, της κατηγορίας ότι κλώτσησε στο πόδι τον μηνυτή και τον τραυμάτισε, γεγονός το οποίο ωστόσο δε δημιουργεί δεδικασμένο στην παρούσα υπόθεση, καθόσον υπό κρίση τελεί το γεγονός για τον τραυματισμό του μηνυτή στο χέρι από ενέργεια του πρώτου κατηγορούμενου, το οποίο αποδείχθηκε αληθινό όπως ανωτέρω αναφέρθηκε. Κατόπιν αυτών, πρέπει: 1. Να παύσει οριστικά η ποινική δίωξη λόγω παραγραφής, καθόσον παρήλθε χρόνος πλέον της οκταετίας από την τέλεση της πλημμεληματικής πράξης για την δεύτερη κατηγορούμενη, ως προς την πράξη που αυτή εξεταζόμενη ενόρκως ως μάρτυρας ενώπιον του Μονομελούς Πλημμελειοδικείου Ναυπάκτου κατά τη συνεδρίαση της 23-11-2012 κατέθεσε εν γνώσει της ψευδή γεγονότα. 2. Να κηρυχθούν αθώοι όλοι οι κατηγορούμενοι, ότι με περισσότερες πράξεις που συνιστούν εξακολούθηση ενός και του αυτού εγκλήματος, εξεταζόμενοι ενόρκως ως μάρτυρες ενώπιον αρμόδιας προς ένορκη εξέταση αρχής, στο Μεσολόγγι, στη Ναύπακτο και στο Αγρίνιο κατά τους ανωτέρω χρόνους, κατέθεσαν εν γνώσει τους ψέματα, ότι στη Ναύπακτο στις 9-8-2009 κατά τη συνεδρίαση του Δημοτικού Συμβουλίου του Δήμου Πυλλήνης ο μηνυτής χρησιμοποίησε τις εκφράσεις "τραμπούκος", "κλέφτης" και "παπατζής", ότι αποκάλεσε τα μέλη του δημοτικού συμβουλίου και τον δήμαρχο τραμπούκους, φασίστες, διαπλεκόμενους, ότι τα παίρνουν κάτω από το τραπέζι, χρησιμοποιώντας τις φράσεις "λαμόγια" λόγια που ήτανε προσβλητικά, διότι αποδείχθηκε ότι συνεπεία καταγγελιών για ατασθαλίες στα έργα, ο μηνυτής διαμαρτυρόμενος χρησιμοποίησε φράσεις προσβλητικές όπως&lt;"φασισμός, τα πήρατε κάτω από το τραπέζι, τραμπούκοι, λαμόγια και παπατζήδες>, εκ των οποίων άλλες καταγράφηκαν στα απομαγνητοφωνημένα πρακτικά της συνεδρίασης και άλλες αποσιωπήθηκαν από τα μικρόφωνα. Και 3. Να κηρυχθούν ένοχοι οι κατηγορούμενοι του ότι: κατά τους ανωτέρω αναφερόμενους τόπους και χρόνους, με περισσότερες πράξεις που συνιστούν εξακολούθηση ενός και του αυτού εγκλήματος, εξεταζόμενοι ενόρκως ως μάρτυρες ενώπιον αρμόδιας προς ένορκη εξέταση αρχής, κατέθεσαν εν γνώσει τους ψέματα ότι ο τραυματισμός του μηνυτή προήλθε από ατύχημα, ενώ γνώριζαν ότι προήλθε μετά από επίθεση του πρώτου, τρίτου και τέταρτου των κατηγορουμένων, με παρούσα τη δεύτερη κατηγορούμενη στην πράξη αυτή". Στη συνέχεια, το εν λόγω Δικαστήριο περιέλαβε στο διατακτικό του, τις ακόλουθες διατάξεις ως προς τους πρώτο και δεύτερη των κατηγορουμένων και ήδη αναιρεσειόντων: "ΚΗΡΥΣΣΕΙ τους παραπάνω κατηγορούμενους αθώους του ότι: ότι με περισσότερες πράξεις που συνιστούν εξακολούθηση ενός και του αυτού εγκλήματος, εξεταζόμενοι ενόρκως ως μάρτυρες ενώπιον αρμόδιας προς ένορκη εξέταση αρχής κατέθεσαν εν γνώσει τους ψέματα και ειδικότερα ότι αυτοί κατά τους παρακάτω τόπους και χρόνους, κατέθεσαν εν γνώσει τους ψέματα, ότι στη Ναύπακτο στις 9-8- 2009 κατά τη συνεδρίαση του Δημοτικού Συμβουλίου του Δήμου Πυλλήνης ο μηνυτής χρησιμοποίησε τις εκφράσεις "τραμπούκος", "κλέφτης" και "παπατζής", ότι αποκάλεσε τα μέλη του δημοτικού συμβουλίου και τον δήμαρχο τραμπούκους, φασίστες, διαπλεκόμενους, ότι τα παίρνουν κάτω από το τραπέζι, χρησιμοποιώντας τις φράσεις "λαμόγια" λόγια που ήτανε προσβλητικά. ΚΗΡΥΣΣΕΙ τους παραπάνω κατηγορούμενους ένοχους του ότι: Α) Κατά τους κατωτέρω αναφερόμενους τόπους και χρόνους, με περισσότερες πράξεις που συνιστούν εξακολούθηση ενός και του αυτού εγκλήματος, ο πρώτος κατηγορούμενος Ι. Μ. , εξεταζόμενος ενόρκως ως μάρτυρας ενώπιον αρμόδιας προς ένορκη εξέταση αρχής, κατέθεσε εν γνώσει του ψέματα. Συγκεκριμένα, εξεταζόμενος ενόρκως ως μάρτυρας ενώπιον του Τριμελούς Πλημμελειοδικείου Μεσολογγίου κατά τη συνεδρίαση της 27-2-2013 κατά την οποία ο μηνυτής Γ. Δ. ήταν κατηγορούμενος για τα αδικήματα της εξύβρισης, ψευδούς καταμήνυσης και συκοφαντικής δυσφήμησης κατ'εξακολούθηση και δια του τύπου μετά από σχετική έγκληση του πρώτου κατηγορουμένου, παρέθεσε εν γνώσει τα ακόλουθα ψευδή περιστατικά: "Φαίνεται από τα πρακτικά του Δημοτικού Συμβουλίου ότι ο κατηγορούμενος έβριζε εμένα και όλους τους παρευρισκόμενους, δρούσε έτσι αψυχολόγητα. Το ατύχημά του το χρησιμοποίησε για να ενοχοποιήσει εμένα, τον Π. και Ζ.. Είναι ο μοναδικός που προσπαθεί να περάσει την εικόνα ότι είμαστε διαπλεκόμενοι. Μετά το επεισόδιο δεν ξαναήρθε στο Δημοτικό Συμβούλιο. Είναι απόλυτα ψευδές ότι τον προπηλάκισα και τον χτύπησα". Περαιτέρω, ο πρώτος κατηγορούμενος, στο Αγρίνιο, στην από 4-2-2014 ένορκη κατάθεσή του ενώπιον του Τριμελούς Εφετείου Πλημμελημάτων Δυτικής Στερεός Ελλάδας ανέφερε εν γνώσει του ψευδώς τα ακόλουθα: "Στις 9-8-2009 στη συνεδρίαση του Δημοτικού Συμβουλίου του Δήμου Πυλλήνης ο κατηγορούμενος ήταν σε κατάσταση έξαλλη, έβριζε τα μέλη του δημοτικού συμβουλίου και εμένα και μας αποκάλεσε τραμπούκους, φασίστες, διαπλεκόμενους, ότι τα παίρνουμε κάτω από το τραπέζι, λόγια που ήτανε προσβλητικά. Αναγκάστηκα να βγω από την αίθουσα και στη διαδρομή βγαίνοντας του λέω "τι είναι αυτά που λες" και άρχισε να φωνάζει "ο δήμαρχος με βρίζει", συνέχισε να φωνάζει και να βρίζει και βγαίνοντας από το Δημοτικό Συμβούλιο παραπάτησε και χτύπησε. Πήγε μετά στο Αστυνομικό Τμήμα Ναυπάκτου και κατέθεσε μήνυση ότι τον κλώτσησα και με δύο άλλους ανέφερε ότι είμαστε δολοφόνοι της σκέψης και της άποψης και την έστειλε στον Υπουργό Εσωτερικών κ Π., στην Περιφέρεια Δυτικής Ελλάδας, στην ΚΕΔΚΕ, στο Νομάρχη και σε άλλους φορείς καθώς και στα μέσα ενημέρωσης και στον έντυπο τύπο εθνικής και τοπικής εμβέλειας. Ήθελε να με πλήξει πολιτικά. Στην εκδίκαση της μήνυσης για πρόκληση σωματικής βλάβης αθωώθηκα γιατί ο ίδιος είπε άτι το κάταγμα προέκυψε από την πτώση και όχι από την κλωτσιά. Εσκεμμένως ψευδή ήταν και αυτά που ισχυρίστηκε προανακριτικά, ήτανε ψευδέστατα αυτά που έλεγε ότι τον χτύπησα. Όπου πήγαινα ήτανε αντικείμενο συζήτησης το θέμα αυτό, χωρίς εγώ να έχω καμία ευθύνη. Την επόμενη ημέρα στην Πυλλήνη και τη Ναύπακτο το είχε μάθει ο κόσμος το συμβάν αυτό, ήταν το θέμα της ημέρας. Ακόμα και σήμερα η αντιπολίτευση επικαλείται το θέμα αυτό για να με θίξει. Η ένταση στο Δημοτικό Συμβούλιο προκλήθηκε διότι γινόταν απολογισμός πεπραγμένων για το 2008 καθώς και συζήτηση για τα θέματα αρμοδιότητας του, ο Δ. ανέφερε και το έγγραφο του Μ., το οποίο όμως είναι ψευδές. Δεν επιβράβευσα εγώ τη συμπεριφορά του Π., είναι αντιδήμαρχος και θα παραμείνει. Στο συμβάν αυτό ήταν αυτόπτες ο Π., ο Ζ., η Ζ. και εγώ. Εμείς φέρνουμε σαν μάρτυρες τους παρόντες στο περιστατικό. Όσον αφορά το Χ., Μ. και Ζ., όπως με ρωτάτε, αν έλειπαν δεν θα γινόταν το συμβούλιο, τα πρακτικά λένε τα ονόματα όσων ψηφίζουν, όχι ότι ήτανε απόντες. Στο Δικαστήριο που έγινε και εγώ αθωώθηκα, ο ίδιος ο Δ. δηλώνει ότι κατά την πτώση του χτύπησε στο πόδι. Όλα αυτά τα έκανε για να με πλήξει πολιτικά και εμένα και σαν ομάδα. Η συμπεριφορά του ήτανε υβριστική. Όσον αφορά την ανακοίνωση που βγήκε και υπογράφεται από την αντιπολίτευση, δύο εξ αυτών είπαν ότι δεν είχαν γνώση του θέματος και με αυτή τη λογική είπα ας τελειώσει το θέμα διότι δεν ήθελα να τους εμπλέξω...". Η αλήθεια όμως ήταν ότι, όπως αποδεικνύεται από τα πρακτικά της συνεδριάσεως, ουδέποτε ο μηνυτής εκστόμισε τη λέξη τραμπούκος ή τη λέξη παπατζής, ενώ ο κατηγορούμενος παραποίησε εσκεμμένα τα λόγια του μηνυτή προκειμένου να προσδώσει σε αυτά υβριστικό περιεχόμενο. Όπως προκύπτει από το σκεπτικό της απόφασης ο πρώτος, τρίτος και τέταρτος των κατηγορουμένων επιτέθηκαν κατά του μηνυτή ο οποίος ουδέποτε έθεσε ξανά υποψηφιότητα, ούτε παραστάθηκε ξανά σε συνεδρίαση του Δημοτικού Συμβουλίου μέχρι τη λήξη της θητείας του και πέραν της επιστολής του δεν προέβη σε καμία δήλωση σε οποιοδήποτε μέσο. Β. Στη Ναύπακτο και στο Αγρίνιο, η δεύτερη κατηγορουμένη Μ. Ζ., με περισσότερες πράξεις που συνιστούν εξακολούθηση ενός και του αυτού εγκλήματος, εξεταζόμενη ενόρκως ως μάρτυρας ενώπιον αρμόδιας προς ένορκη εξέταση αρχής, κατέθεσε εν γνώσει της ψέματα. Περαιτέρω η κατηγορουμένη, στην ένορκη κατάθεσή της ενώπιον του Τριμελούς Πλημμελειοδικείου Μεσολογγίου την 27-2-2013 ανέφερε εν γνώσει της ψευδώς τα ακόλουθα: "Ήμουν παρούσα και βγήκα από την αίθουσα αγανακτισμένη γιατί σε όλη τη διάρκεια του Δημοτικού Συμβουλίου μας εξύβριζε. Ηταν στην αντιπολίτευση ο κατηγορούμενος. Υπήρχαν και άλλοι της αντιπολίτευσης. Ηταν αυτός που είχε την πιο εριστική συμπεριφορά. Στον προθάλαμο ήταν ο Π. και ο Ζ.. Μετά βγήκα εγώ, ακολούθησε ο Δήμαρχος και αμέσως από πίσω ο Δ. που μας προσπέρασε και έτσι όπως ήταν νευριασμένος, βγήκε έξω και έπεσε. Παραπάτησε στην κόχη της ράμπας και των σκαλοπατιών. Είμαι εκλεγμένη με την παράταξη του Δημάρχου. Ηταν εριστικότατος ο κατηγορούμενος και μέσα στην αίθουσα του Συμβουλίου αλλά και στην εφημερίδα που εξέδιδε". Επίσης η κατηγορουμένη στο Αγρίνιο, στην από 4-2-2014 ένορκη κατάθεσή της ενώπιον του Τριμελούς Εφετείου Πλημμελημάτων Δυτικής Στερεός Ελλάδας ανέφερε εν γνώσει της ψευδώς τα ακόλουθα: "Το 2009 ήμουν δημοτικός σύμβουλος στο Δήμο Πυλήνης με την παράταξη του Μ.. Στις 9-8-2009 είχαμε δύο συνεδριάσεις και υπήρχε ιδιαίτερη ένταση καθόλη τη διάρκεια των συνεδριάσεων, ο κατηγορούμενος ήταν εριστικός και προκλητικός και προσέβαλε και έβριζε όλους τους Δημοτικούς Συμβούλους. Κατά τη διάρκεια της δεύτερης συνεδρίασης αποκάλεσε το δήμαρχο "παπατζή" και επειδή δεν μπορούσα να κάθομαι και να ακούω τέτοιους χαρακτηρισμούς βγήκα έξω στον προθάλαμο, όπου είχαν ήδη αποχωρήσει ο Ζ. και ο Π., οι οποίοι κάπνιζαν και ακολούθησαν ο Δ. και ο Μ. . Μόλις ο Μ. είπε στον Δ. "τι είναι αυτά που λες", τότε ο Δ. φώναζε "ακούστε, ο Δήμαρχος με βρίζει", μας προσπέρασε και έτσι όπως ήταν νευριασμένος παραπάτησε στο σκαλοπάτι και έπεσε. Πριν προλάβουμε να αντιδράσουμε σηκώθηκε και έβριζε και μετά πήγα στη συνεδρίαση να ψηφίσω. Είναι ψευδές ότι τον χτύπησε ο Δήμαρχος και το ν ψευδές αυτό γεγονός το διέδωσε με την επιστολή προς τον Υπουργό Εσωτερικών, στην ΚΕΔΚΕ και σε άλλους φορείς και προσέβαλε την τιμή και την υπόληψη του Μ.. Στη συνέχεια βγήκαν έξω και οι υπόλοιποι. Ο Κ. δεν ήταν παρών στο συμβάν αυτό. Στο Δημοτικό Συμβούλιο γίνονταν οι συνεδριάσεις. Εξω ήτανε σκοτάδι. Ο Δ. έπεσε στην κόχη που είναι το σκαλοπάτι με τη ράμπα. Έξω δεν έχει φως και ο Δ. ήτανε σε κατάσταση που δεν μπορούσε να ελέγξει τον εαυτό του. Σε καμία πολιτική παράταξη δεν είμαι στενή συνεργάτης. Για το συγκεκριμένο σχολείο, που με ρωτάτε, δεν ξέρω αν έχει ξαναγίνει ατύχημα, δεν είμαι από το χωριό αυτό. Αν ήτανε και άλλοι παρόντες στο συμβάν, όπως με ρωτάτε, γιατί να μην μπουν και αυτοί σαν μάρτυρες. Ο Δ. είχε τέτοια ένταση και ήτανε εκτός εαυτού μετά από δύο ημέρες που με βρήκε στο δρόμο με τον πατέρα μου είπε "να οι τραμπούκοι". 12 χρόνια είμαι αιρετή και έχω μετανιώσει που δεν έχω κάνει μήνυση του Δ. για την εις βάρος μου δυσφήμηση. Ο Δ. εκμεταλλεύτηκε το πέσιμό του για να το αξιοποιήσει προς όφελος του. Στα πρακτικά της συνεδρίασης, όπως με ρωτάτε, αποκλείεται να αναγράφεται "είναι εκτός" και να αναφέρεται αυτό σε εμένα". Όπως όμως προκύπτει από το σκεπτικό της με αριθ.41/2014 αποφάσεως του Τριμελούς Εφετείου Πλημμελημάτων Δυτικής Στερεός Ελλάδας, το Δικαστήριο δέχτηκε ότι ο πρώτος κατηγορούμενος χτύπησε το μηνυτή και βασίστηκε στην κατάθεση του Κ. (βλ. σελ. 12 της απόφασης του Δικαστηρίου), ενώ η ίδια, όπως προκύπτει από τα πρακτικά ήταν εκτός συνεδριάσεως κατά την ψηφοφορία. Ο μηνυτής ουδέποτε εκμεταλλεύτηκε το πέσιμό του για να το χρησιμοποιήσει προς όφελος του, καθώς δεν υπέβαλε υποψηφιότητα για τις επόμενες εκλογές, έπαψε οριστικά οποιαδήποτε ενασχόλησή του με τα κοινά και δεν παραστάθηκε σε άλλη συνεδρίαση του Δημοτικού Συμβουλίου μέχρι τη λήξη της θητείας του. Περαιτέρω η κατηγορουμένη, στην ένορκη κατάθεσή της ενώπιον του Τριμελούς Πλημμελειοδικείου Μεσολογγίου την 11-6-2014 ανέφερε εν γνώσει της ψευδώς τα ακόλουθα: "Εγώ ήμουν παρούσα στο συμβάν, ήμουν Αντιδήμαρχος του ΔΣ Πυλήνης, κατά τη διάρκεια του πρώτου μέρους της συνεδρίασης ο Δ. ήταν εριστικός χρησιμοποιώντας τις φράσεις "λαμόγια" "τα παίρνετε κάτω από το τραπέζι" τότε σηκώθηκα πάνω και λέω "εγώ δεν μπορώ να χα ακούω αυτά", οι Ζ. και Π. ήχαν στον προθάλαμο όπου εκεί υπάρχει άλλη μ'ια πόρτα της εξόδου σε απόσταση 1-2 περίπου μέτρα, ο Δ. τους προσπερνάει βρίζοντάς τους, τότε ο Δήμαρχος του λέει "τι είναι αυτά που λες και απαντάει ο Δ. "ακούτε ο Δήμαρχος με βρίζει". Όταν βγήκε έξω από την αίθουσα βγήκε με το πρόσωπό του στραμμένο προς τα έξω και πλάγια, όλα έγιναν πολύ γρήγορα, έξω δεν είχε φως, παραπατάει και πέφτει και ξανασηκώνεται, εν συνεχεία μπήκα μέσα στην ψηφοφορία. Οι Ζ. και Π. βγήκαν έξω για να τον βοηθήσουν. Ο Κ. δεν ήταν μπροστά στο συμβάν, ήρθε μετά. Μπροστά στο συμβάν ήμουν εγώ γι'αυτό το λόγο έρχομαι συνέχεια μάρτυρας. Για τη μήνυση που έκανε εγώ το έμαθα μετά, όπως και για το σπάσιμο του χεριού του. Όταν μας κατηγορεί, εμένα με προσβάλλει, το Δήμαρχο τον έλεγε παπατζή και χρησιμοποιούσε βαριές εκφράσεις όπως δολοφονείτε τη Δημοκρατία".
Με τις παραδοχές αυτές, οι οποίες διαλαμβάνονται στο σκεπτικό, σε συνδυασμό με όσα αναφέρονται στο διατακτικό της προσβαλλόμενης απόφασης, που παραδεκτά αλληλοσυμπληρώνονται, το Δικαστήριο της ουσίας δεν διέλαβε στην εν λόγω απόφασή του την απαιτούμενη από τις προαναφερόμενες διατάξεις του Συντάγματος και του ΚΠΔ ειδική και εμπεριστατωμένη αιτιολογία, ενώ παράλληλα στέρησε αυτή νόμιμης βάσης, αφού υπάρχουν σ' αυτή ασάφειες, ελλείψεις και αντιφάσεις, που καθιστούν ανέφικτο τον αναιρετικό έλεγχο για την ορθή ή μή εφαρμογή της διάταξης του άρθρου 224 παρ. 1 ΠΚ. Ειδικότερα, αν και στο σκεπτικό του το Δικαστήριο δέχεται ότι ο μηνυτής στις 9-8-2009, κατά τη συνεδρίαση του Δημοτικού Συμβουλίου του Δήμου Πυλλήνης απέδωσε βαρείς χαρακτηρισμούς στους συμβούλους για το δημοτικό έργο, διαμαρτυρόμενος ότι γίνεται φοροκλοπή και ότι υπήρχαν καταγγελίες για συναλλαγές με εργολάβους, ενώ χρησιμοποιήθηκαν φράσεις προσβλητικές όπως "φασισμός, τα πήρατε κάτω από το τραπέζι, λαμόγια, τραμπούκοι, παπατζήδες", εκ των οποίων άλλες καταγράφηκαν στα απομαγνητοφωνημένα πρακτικά και άλλες αποσιωπήθηκαν από τα μικρόφωνα" και ότι ως εκ τούτου πρέπει να κηρυχθούν αθώοι, μεταξύ των άλλων, και ο πρώτος και δεύτερη των κατηγορουμένων και ήδη αναιρεσειόντων του ότι "με περισσότερες πράξεις που συνιστούν εξακολούθηση ενός και του αυτού εγκλήματος, εξεταζόμενοι ενόρκως ως μάρτυρες ενώπιον αρμόδιας προς ένορκη εξέταση αρχής, στο Μεσολόγγι, στη Ναύπακτο και στο Αγρίνιο κατά τους ανωτέρω χρόνους, κατέθεσαν εν γνώσει τους ψέματα, ότι στη Ναύπακτο στις 9-8-2009 κατά τη συνεδρίαση του Δημοτικού Συμβουλίου του Δήμου Πυλλήνης ο μηνυτής χρησιμοποίησε τις εκφράσεις "τραμπούκος", "κλέφτης" και "παπατζής", ότι αποκάλεσε τα μέλη του δημοτικού συμβουλίου και τον δήμαρχο τραμπούκους, φασίστες, διαπλεκόμενους, ότι τα παίρνουν κάτω από το τραπέζι, χρησιμοποιώντας τις φράσεις "λαμόγια" λόγια που ήτανε προσβλητικά" ακολούθως στο διατακτικό του, κηρύσσει τους άνω κατηγορουμένους αθώους και ενόχους ταυτόχρονα της αξιόποινης πράξης της ψευδούς κατάθεσης κατ' εξακολούθηση, αμφοτέρους ότι στις 27-2-2013 ενώπιον του Τριμελούς Πλημμελειοδικείου Μεσολογγίου και στις 4-2-2014 ενώπιον του Τριμελούς Εφετείου (Πλημμελημάτων) Δυτικής Στερεάς Ελλάδος, και επιπλέον τη δεύτερη του ότι στις 11-6-2014 ενώπιον του Τριμελούς Πλημμελειοδικείου Μεσολογγίου, κατέθεσαν εν γνώσει τους ψευδώς ότι ο μηνυτής στις 9-8-2009 κατά τη συνεδρίαση του Δημοτικού Συμβουλίου του Δήμου Πυλλήνης, έβρισε τα μέλη του δημοτικού συμβουλίου με τις προαναφερόμενες λέξεις και φράσεις. Με τις ανωτέρω, απολύτως αντιφατικές και αλληλοαναιρούμενες παραδοχές του σκεπτικού και του διατακτικού της προσβαλλόμενης απόφασης ως προς την αναλήθεια ή μή των πραγματικών περιστατικών που στοιχειοθετούν την αποδοθείσα στους αναιρεσείοντες αξιόποινη πράξη της ψευδούς κατάθεσης κατ' εξακολούθηση, οι οποίες (παραδοχές) καταλήγουν στην ταυτόχρονη καταδίκη και αθώωσή τους για την ίδια κατηγορία, δεν είναι εφικτό να διακριβωθεί τί δέχθηκε εν τέλει το δικαστήριο ως προς τα στοιχεία και την ταυτότητα του εγκλήματος της ψευδούς κατάθεσης αναφορικά με το προαναφερόμενο βιοτικό συμβάν με αποτέλεσμα να καθίσταται ανέφικτος ο αναιρετικός έλεγχος ως προς την ορθή εφαρμογή της ουσιαστικού δικαίου διάταξης του άρθρου 224 παρ. 1 του ΠΚ και να στερείται, έτσι, κατά τούτο, η απόφαση νόμιμης βάσης. Κατά συνέπεια, οι λόγοι των υπό κρίση αιτήσεων αναιρέσεως, από το άρθρο 510 παρ. 1 στοιχ. Δ' και Ε' του ΚΠΔ, με τους οποίους πλήττεται η προσβαλλόμενη απόφαση για έλλειψη ειδικής και εμπεριστατωμένης αιτιολογίας ως προς την περί ενοχής κρίση του Δικαστηρίου της ουσίας και για έλλειψη νόμιμης βάσης, είναι βάσιμοι. Κατ' ακολουθίαν των ανωτέρω και, εφόσον παρέλκει η έρευνα των λοιπών λόγων ως αλυσιτελής, πρέπει, κατά παραδοχή των υπό κρίση αιτήσεων αναίρεσης, να αναιρεθεί η προσβαλλόμενη απόφαση 253/2020 του Τριμελούς Εφετείου (Πλημμελημάτων) Δυτικής Στερεάς Ελλάδος, ως προς όλες τις διατάξεις της που αφορούν τους κατηγορουμένους και ήδη αναιρεσείοντες. Σύμφωνα με τις διατάξεις των άρθρων 111, 112 και 113 ΠΚ, το αξιόποινο εξαλείφεται με την παραγραφή, η οποία, προκειμένου για πλημμελήματα, είναι πενταετής και αρχίζει από τότε που τελέσθηκε η αξιόποινη πράξη, η δε προθεσμία αναστέλλεται για όσο χρόνο διαρκεί η κύρια διαδικασία και εωσότου γίνεται αμετάκλητη η καταδικαστική απόφαση, πάντως, όμως, όχι πέραν των τριών ετών για τα πλημμελήματα. Από τις διατάξεις των άρθρων 94 παρ. 1 και 98 ΠΚ συνάγεται ότι οι μερικότερες πράξεις που συνιστούν το κατ' εξακολούθηση έγκλημα διατηρούν την αυτοτέλειά τους και ως προς την παραγραφή, που αρχίζει από τον χρόνο τέλεσης κάθε επιμέρους πράξης (ΑΠ 120/2019). Από τις διατάξεις αυτές, σε συνδυασμό με εκείνες των άρθρων 310 παρ. 1 εδ. β', 370 στοιχ. β' και 511 εδ. α' και γ' ΚΠΔ, προκύπτει ότι η παραγραφή, ως θεσμός δημοσίας τάξης, εξετάζεται αυτεπαγγέλτως από το δικαστήριο σε κάθε στάση της ποινικής διαδικασίας, ακόμη και από τον Άρειο Πάγο, ο οποίος διαπιστώνοντας τη συμπλήρωση αυτής και μετά τη δημοσίευση της προσβαλλόμενης απόφασης ή την άσκηση της αναίρεσης, οφείλει να αναιρέσει την προσβαλλόμενη απόφαση και να παύσει οριστικά την ποινική δίωξη, λόγω παραγραφής, κατ' ανάλογη εφαρμογή του άρθρου 370 εδ. β' του Κ.Π.Δ., εφόσον η αίτηση αναίρεσης είναι τυπικά παραδεκτή, ο αναιρεσείων εμφανίστηκε και κριθεί και ένας βάσιμος λόγος αναίρεσης, από αυτούς που περιοριστικά αναφέρονται στο άρθρο 510 παρ. 1 του ίδιου κώδικα. Στην προκειμένη περίπτωση, η αποδιδόμενη στους αναιρεσείοντες, σε βαθμό πλημμελήματος, αξιόποινη πράξη της ψευδούς κατάθεσης κατ' εξακολούθηση, φέρεται ότι τελέστηκε από τον πρώτο εξ αυτών στις 27-2-2013 και 4-2-2014 και από τη δεύτερη τούτων στις 27-2-2013, 4-2-2014 και 11-6-2014. Για τη μερικότερη πράξη του εγκλήματος αυτού, που φέρεται ότι τελέστηκε στις 27-2-2013 και η οποία διατηρεί την αυτοτέλειά της, έχει εξαλειφθεί το αξιόποινο, λόγω παραγραφής, καθόσον συμπληρώθηκε οκταετία από το χρόνο τέλεσής της μέχρι τη συζήτηση των κρινομένων αιτήσεων αναιρέσεως (5-10-2021). Επομένως, με βάση τα προεκτεθέντα, ενόψει του ότι οι υπό κρίση αιτήσεις αναίρεσης είναι παραδεκτές, οι αναιρεσείοντες εμφανίστηκαν στην παρούσα δίκη και κρίνονται βάσιμοι οι αναφερόμενοι στην προηγούμενη παράγραφο αναιρετικοί λόγοι, πρέπει να παύσει οριστικά η σε βάρος των κατηγορουμένων και ήδη αναιρεσειόντων ασκηθείσα ποινική δίωξη για την πράξη της ψευδούς κατάθεσης, που φέρεται ότι τελέστηκε απ' αυτούς στις 27-2-2013. Για τις λοιπές μή περιγραφείσες όμως μερικότερες πράξεις της ψευδούς κατάθεσης κατ' εξακολούθηση, πρέπει να παραπεμφθεί η υπόθεση για νέα συζήτηση, κατ' άρθρο 519 του Κ.Π.Δ., στο ίδιο δικαστήριο, που θα συγκροτηθεί από άλλους δικαστές, εκτός από εκείνους που δίκασαν προηγουμένως.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Αναιρεί την απόφαση 253/2020 του Τριμελούς Εφετείου (Πλημμελημάτων) Δυτικής Στερεάς Ελλάδος, ως προς όλες τις διατάξεις της που αφορούν τους κατηγορουμένους και ήδη αναιρεσείοντες: α) Ι. Μ. του Β., κάτοικο ... και β) Μ. Ζ. του Κ., κάτοικο ... .
Παύει οριστικά την ποινική δίωξη εναντίον του πρώτου κατηγορουμένου Ι. Μ. του Β., του ότι κατά τον κατωτέρω αναφερόμενο τόπο και χρόνο εξεταζόμενος ενόρκως ως μάρτυρας ενώπιον αρμόδιας προς ένορκη εξέταση αρχής κατέθεσε εν γνώσει του ψέματα. Συγκεκριμένα, εξεταζόμενος ενόρκως ως μάρτυρας ενώπιον του Τριμελούς Πλημμελειοδικείου Μεσολογγίου κατά τη συνεδρίαση της 27-2-2013 κατά την οποία ο μηνυτής Γ. Δ. ήταν κατηγορούμενος για τα αδικήματα της εξύβρισης, ψευδούς καταμήνυσης και συκοφαντικής δυσφήμησης κατ' εξακολούθηση και δια του τύπου μετά από σχετική έγκληση του πρώτου κατηγορουμένου, παρέθεσε εν γνώσει τα ακόλουθα ψευδή περιστατικά: "φαίνεται από τα πρακτικά του Δημοτικού Συμβουλίου ότι ο κατηγορούμενος έβριζε εμένα και όλους τους παρευρισκόμενους, δρούσε έτσι αψυχολόγητα. Το ατύχημα του το χρησιμοποίησε για να ενοχοποιήσει εμένα, τον Π. και Ζ.. Είναι ο μοναδικός που προσπαθεί να περάσει την εικόνα ότι είμαστε διαπλεκόμενοι. Μετά το επεισόδιο δεν ξαναήρθε στο Δημοτικό Συμβούλιο. Είναι απόλυτα ψευδές ότι τον προπηλάκισα και τον χτύπησα".
Παύει οριστικά την ποινική δίωξη εναντίον της δεύτερης κατηγορουμένης Μ. Ζ. του Κ., του ότι κατά τον κατωτέρω αναφερόμενο τόπο και χρόνο εξεταζόμενη ενόρκως ως μάρτυρας ενώπιον αρμόδιας προς ένορκη εξέταση αρχής, κατέθεσε εν γνώσει της ψέματα. Συγκεκριμένα στην ένορκη κατάθεσή της ενώπιον του Τριμελούς Πλημμελειοδικείου Μεσολογγίου την 27-2-2013 ανέφερε εν γνώσει της ψευδώς τα ακόλουθα: "Ήμουν παρούσα και βγήκα από την αίθουσα αγανακτισμένη γιατί σε όλη τη διάρκεια του Δημοτικού Συμβουλίου μας εξύβριζε. Ήταν στην αντιπολίτευση ο κατηγορούμενος. Υπήρχαν και άλλοι της αντιπολίτευσης. Ήταν αυτός που είχε την πιό εριστική συμπεριφορά. Στον προθάλαμο ήταν ο Π. και Ζ.. Μετά βγήκα εγώ, ακολούθησε ο Δήμαρχος και αμέσως από πίσω ο Δ. που μας προσπέρασε και έτσι όπως ήταν νευριασμένος, βγήκε έξω και έπεσε. Παραπάτησε στην κόχη της ράμπας και των σκαλοπατιών. Είμαι εκλεγμένη με την παράταξη του Δημάρχου. Ήταν εριστικότατος ο κατηγορούμενος και μέσα στην αίθουσα του Συμβουλίου αλλά και στην εφημερίδα που εξέδιδε".
Παραπέμπει, κατά τα λοιπά, την υπόθεση για νέα συζήτηση στο ίδιο Δικαστήριο, το οποίο θα συγκροτηθεί από άλλους Δικαστές, εντός από εκείνους, που δίκασαν προηγουμένως.
Κρίθηκε και αποφασίσθηκε στην Αθήνα στις 22 Οκτωβρίου 2021.
Δημοσιεύθηκε στην Αθήνα, σε δημόσια συνεδρίαση στο ακροατήριό του, στις 28 Δεκεμβρίου 2021.
Ο ΑΝΤΙΠΡΟΕΔΡΟΣ
Ο ΓΡΑΜΜΑΤΕΑΣ
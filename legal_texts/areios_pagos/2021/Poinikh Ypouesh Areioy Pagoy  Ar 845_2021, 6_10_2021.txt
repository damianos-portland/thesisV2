Αριθμός 845/2021
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Z' Ποινικό Τμήμα
Συγκροτήθηκε από τους Δικαστές: Μιλτιάδη Χατζηγεωργίου, Αντιπρόεδρο του Αρείου Πάγου, Βασιλική Ηλιοπούλου, Μαρία Κουβίδου, Άννα Φωτοπούλου - Ιωάννου - Εισηγήτρια και Παναγιώτη Αθανασόπουλο, Αρεοπαγίτες.
Συνήλθε σε δημόσια συνεδρίαση στο Κατάστημα του στις 22 Σεπτεμβρίου 2021, με την παρουσία του Αντεισαγγελέα του Αρείου Πάγου Χαράλαμπου Μωυσίδη, (κωλυομένου του Εισαγγελέως) και της Γραμματέως Ευθυμίας Καλογεροπούλου, για να δικάσει την αίτηση του αναιρεσείοντος - κατηγορουμένου Ν. Σ. του Μ., κρατουμένου στο Γ.Κ.Κ. Γρεβενών, ο οποίος δεν παραστάθηκε, για αναίρεση της υπ' αριθμ. 8/2021 αποφάσεως του Τριμελούς Πλημμελειοδικείου Γρεβενών.
Το Τριμελές Πλημμελειοδικείο Γρεβενών, με την ως άνω απόφασή του διέταξε όσα λεπτομερώς αναφέρονται σ' αυτή, και ο αναιρεσείων - κατηγορούμενος, ζητάει την αναίρεση της αποφάσεως αυτής για τους λόγους που αναφέρονται στην από 29 Απριλίου 2021 αίτησή του, η οποία ασκήθηκε ενώπιον του Αναπληρωτή Διευθυντή του Κ.Κ. Γρεβενών, Ι. Κ. και έλαβε αριθμό ενδ. μέσου 25/2021, που καταχωρίστηκε στο οικείο πινάκιο με αριθμό 726/2021.
Αφού άκουσε
Τον Εισαγγελέα του Αρείου Πάγου που πρότεινε να απορριφθεί ως ανυποστήρικτη η προκείμενη αίτηση.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Κατά τη διάταξη του άρθρου 512 παρ. 1 εδ. γ' του νέου ΚΠΔ, "ο εισαγγελέας του Αρείου Πάγου κλητεύει τον αναιρεσείοντα και τους υπόλοιπους διαδίκους, με κλήση που επιδίδεται σύμφωνα με τα άρθρα 155-162 και μέσα στην προθεσμία του άρθρου 166, στο ακροατήριο του δικαστηρίου του Αρείου Πάγου ή στην Ολομέλειά του", ενώ κατά τη διάταξη της παρ. 3 εδ. α' του αυτού ως άνω άρθρου, οι διάδικοι κατά τη συζήτηση της αίτησης αναίρεσης παρίστανται με συνήγορο. Εξ άλλου, κατά τη διάταξη του άρθρου 514 εδ. α' του ίδιου Κώδικα, εάν ο αιτών την αναίρεση δεν εμφανισθεί, η αίτησή του απορρίπτεται ως ανυποστήρικτη. Από τις διατάξεις αυτές προκύπτει ότι, αν κατά τη συζήτηση της αιτήσεως αναιρέσεως δεν εμφανισθεί στο ακροατήριο του Αρείου Πάγου ο αιτών την αναίρεση προσηκόντως, ήτοι με συνήγορο ή δι' αυτού, αν και κλητεύθηκε νομίμως και εμπροθέσμως σύμφωνα με τα ως άνω άρθρα (155-162 ΚΠΔ) και μέσα στην προθεσμία που ορίζει το ανωτέρω άρθρο (166 ΚΠΔ), για να παραστεί, η αίτηση αναιρέσεως απορρίπτεται, ως ανυποστήρικτη. Ακόμη, κατά τις διατάξεις του άρθρου 514 εδ. β', γ' του ίδιου Κώδικα, "Κατά της απορριπτικής απόφασης του Αρείου Πάγου δεν επιτρέπεται ένδικο μέσο. Επίσης δεν επιτρέπεται δεύτερη αίτηση αναίρεσης. Κατ' εξαίρεση, ακόμα και αν δεν εμφανιστεί ο αναιρεσείων, ο Άρειος Πάγος αυτεπαγγέλτως: α) παραθέτει το σχετικό άρθρο του ποινικού νόμου που εφαρμόστηκε στην προσβαλλόμενη απόφαση, αν αυτό δεν έχει παρατεθεί σε αυτή ή έχει παρατεθεί εσφαλμένα και β) εφαρμόζει αυτεπαγγέλτως τον επιεικέστερο νόμο που ισχύει μετά τη δημοσίευση της απόφασης (άρθρο 511)".
Στην προκείμενη περίπτωση, όπως προκύπτει από το από 19.7.2021 αποδεικτικό επιδόσεως του γραμματέα του Γ.Κ.Κ. Γρεβενών Λ. Χ. Β., ο αναιρεσείων, Ν. Σ. του Μ., κλητεύθηκε από τον Εισαγγελέα του Αρείου Πάγου νόμιμα και εμπρόθεσμα κατά τη διάταξη του άρθρου 155 παρ. 1 του ως άνω Κώδικα, για να εμφανισθεί δια συνηγόρου στη συνεδρίαση που αναφέρεται στην αρχή της παρούσας απόφασης (22.9.2021) προκειμένου να υποστηρίξει την από 29.4.2021 αίτησή του, για αναίρεση της υπ' αριθμό 8/2021 απόφασης του Τριμελούς Πλημμελειοδικείου Γρεβενών, με την οποία, απορρίφθηκε η από 26.3.2021 αίτηση αντιρρήσεων κατ' άρθρο 562 εδ.β ΚΠοινΔ του αντιλέγοντος και ήδη αναιρεσείοντα, ως προς τον επανακαθορισμό της συνολικής εκτιτέας ποινής της υπ' αριθ.240-243/2018 απόφασης του Μικτού Ορκωτού Εφετείου Θεσσαλονίκης με την οποία καταδικάστηκε σε ποινή κάθειρξης δέκα ετών. Όμως, ο αναιρεσείων δεν εμφανίσθηκε κατά την εκφώνηση της υπόθεσης στη σειρά της ενώπιον του Δικαστηρίου τούτου στη συνεδρίαση αυτή ούτε εκπροσωπήθηκε από πληρεξούσιο δικηγόρο και, συνεπώς, η υπό κρίση αίτηση αναίρεσης πρέπει να απορριφθεί, ως ανυποστήρικτη σύμφωνα με τα εκτεθέντα στην προηγηθείσα νομική σκέψη, αφού, σημειωτέον, δεν συντρέχει κάποια εκ των ως άνω κατ' εξαίρεση αυτεπαγγέλτως εξεταζόμενων περιπτώσεων. Ακόμη, πρέπει να επιβληθούν στον αναιρεσείοντα τα έξοδα της ποινικής διαδικασίας (άρθρο 578 παρ. 1 του ΚΠοινΔ).
ΓΙΑ ΤΟΥΣ ΛΟΓΟΥΣ ΑΥΤΟΥΣ
Απορρίπτει την ασκηθείσα ενώπιον του αναπληρωτή Διευθυντή του Καταστήματος Κράτησης Γρεβενών, από 29.4.2021 αίτηση του Ν. Σ. του Μ. για αναίρεση της υπ' αριθμό 8/2021 απόφασης του Τριμελούς Πλημμελειοδικείου Γρεβενών.
Επιβάλλει στον αναιρεσείοντα τα έξοδα της ποινικής διαδικασίας, που ανέρχονται στο ποσό των διακοσίων πενήντα (250) ευρώ.
ΚΡΙΘΗΚΕ, αποφασίσθηκε στην Αθήνα, στις 6 Οκτωβρίου 2021.
ΔΗΜΟΣΙΕΥΘΗΚΕ σε δημόσια συνεδρίαση στο ακροατήριό του, στην Αθήνα, στις 18 Οκτωβρίου 2021.
Ο ΑΝΤΙΠΡΟΕΔΡΟΣ      Η ΓΡΑΜΜΑΤΕΑΣ
Αριθμός 918/2021
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ε' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Μαρία Βασδέκη, Αντιπρόεδρο του Αρείου Πάγου, Αναστασία Μουζάκη, Μαρία Λεπενιώτη-Εισηγήτρια, Σοφία Οικονόμου και Κωστούλα Πρίγγουρη, Αρεοπαγίτες.
Συνήλθε σε δημόσια συνεδρίαση στο Κατάστημά του στις 10 Σεπτεμβρίου 2021, με την παρουσία του Αντεισαγγελέα του Αρείου Πάγου Λάμπρου Σοφουλάκη (γιατί κωλύεται ο Εισαγγελέας) και του Γραμματέα Γεράσιμου Βάλσαμου, για να δικάσει την αίτηση του αναιρεσείοντος - κατηγορουμένου Ν. Γ. του Μ., κατοίκου ... ο οποίος εκπροσωπήθηκε από τον πληρεξούσιο δικηγόρο του Παναγιώτη Μωυσίδη, για αναίρεση της υπ'αριθ. 285/2020 απόφασης του Τριμελούς Πλημμελειοδικείου Δράμας.
Το Τριμελές Πλημμελειοδικείο Δράμας, με την ως άνω απόφασή του διέταξε όσα λεπτομερώς αναφέρονται σ' αυτή, και o αναιρεσείων - κατηγορούμενος ζητεί την αναίρεση αυτής, για τους λόγους που περιλαμβάνονται στην υπ'αριθ.πρωτ. 1/22.1.2021 αίτησή του αναιρέσεως, η οποία καταχωρίστηκε στο οικείο πινάκιο με τον αριθμό 138/2021.
Αφού άκουσε
Τον Αντεισαγγελέα, που πρότεινε: α) να γίνει δεκτή η αίτηση αναίρεσης, β) να απαλειφθούν από το διατακτικό της προσβαλλόμενης απόφασης οι διατάξεις α)περί ενοχής του κατηγορουμένου-αναιρεσείοντος για την αξιόποινη πράξη της συνέργειας σε άσκηση δραστηριότητας χωρίς έγκριση περιβαλλοντικών όρων και β) περί επιβολής ποινής στον αναιρεσείοντα φυλάκισης 2 μηνών για την πράξη αυτή και γ) να διαβιβασθεί στον αρμόδιο Εισαγγελέα Πρωτοδικών Δράμας η με αριθ. 6/2019 απόφαση του Τριμελούς Πλημμελειοδικείου Δράμας, προκειμένου αυτός να τη θέσει στο αρχείο και τον πληρεξούσιο δικηγόρο του αναιρεσείοντος, που ζήτησε όσα αναφέρονται στα σχετικά πρακτικά.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Η κρινόμενη υπ'αριθμ. 1 από 22/1/2021 αίτηση του Ν. Γ. του Μ., κατοίκου ... για αναίρεση της υπ'αριθμ. 285/9-9-2020 αποφάσεως του Τριμελούς Πλημμελειοδικείου Δράμας, η οποία καταχωρήθηκε καθαρογραμμένη στο, κατ'άρθρο 473 παρ.2 και 3 εδαφ. α του ΚΠοινΔ, ειδικό βιβλίο στις 14/1/2021 και με την οποία ο ως άνω αιτών κηρύχθηκε ένοχος για άμεση συνέργεια σε άσκηση δραστηριότητας χωρίς έγκριση περιβαλλοντικών όρων και καταδικάστηκε σε ποινή φυλάκισης δύο μηνών η οποία ανεστάλη επί τριετία, έχει ασκηθεί νομότυπα και εμπρόθεσμα με δήλωση αυτού ενώπιον του Γραμματέα του Πρωτοδικείου Δράμας, (άρθρ. 473 παρ.2,3, 474 παρ.1 ΚΠοινΔ ). Επομένως είναι παραδεκτή και πρέπει να ερευνηθεί περαιτέρω ως προς την βασιμότητα των λόγων της.
Υπέρβαση εξουσίας που συνιστά τον κατά το άρθρο 510 παρ.1 στοιχ Θ' ΚΠοινΔ λόγο αναίρεσης υπάρχει όταν το ποινικό δικαστήριο αποφάσισε για ζήτημα που δεν υπαγόταν στη δικαιοδοσία του ή υπαγόταν στη δικαιοδοσία του αλλά δεν συνέτρεχαν οι όροι άσκησής της (θετική υπέρβαση εξουσίας) και όταν παρέλειψε να αποφασίσει για ζήτημα, που υπαγόταν στη δικαιοδοσία του και είχε υποχρέωση να αποφασίσει [αρνητική υπέρβαση εξουσίας] (ΟλΑΠ 6/2017, ΑΠ 367/2018, ΑΠ 19/2017). Εξάλλου, κατά το άρθρο 470 εδ.α` του ΚΠοινΔ, στην περίπτωση που ασκήθηκε ένδικο μέσο εναντίον καταδικαστικής απόφασης από εκείνον που καταδικάσθηκε ή υπέρ αυτού, δεν μπορεί να γίνει χειρότερη η θέση του ούτε να ανακληθούν τα ευεργετήματα, που δόθηκαν με την απόφαση που προσβάλλεται. Κατά δε το άρθρο 524 του ίδιου Κώδικα (συζήτηση στο δικαστήριο της παραπομπής) η συζήτηση στο δικαστήριο όπου παραπέμφθηκε η υπόθεση κατά τα άρθρα 518 παρ.2 και 519 γίνεται σύμφωνα με τις σχετικές διατάξεις του Κώδικα. Επίσης εφαρμόζεται η διάταξη του άρθρου 134(παρ.1). Αν η νέα συζήτηση διατάχθηκε ύστερα από αναίρεση που ασκήθηκε μόνον από εκείνον που καταδικάσθηκε ή σε όφελός του, το δικαστήριο της παραπομπής δεσμεύεται από την απαγόρευση του άρθρου 470( άρ.524παρ.2). Περαιτέρω σύμφωνα με τις διατάξεις του άρθρου 64 του Ν. 4689/27-5-2020 (ΦΕΚ Α' 103) με τίτλο '' Παραγραφή και μη εκτέλεση ποινών υπό όρο'' 1. Κύριες ποινές: α) φυλάκισης διάρκειας μέχρι έξι (6) μηνών ή β) χρηματικές ποινές ή γ) ποινές παροχής κοινωφελούς εργασίας, που έχουν επιβληθεί με αποφάσεις, οι οποίες έχουν εκδοθεί μέχρι τη δημοσίευση του παρόντος, εφόσον οι αποφάσεις δεν έχουν καταστεί αμετάκλητες και οι ποινές αυτές δεν έχουν εκτιθεί με οποιονδήποτε τρόπο μέχρι τη δημοσίευση του παρόντος, παραγράφονται και δεν εκτελούνται, υπό τον όρο ότι ο καταδικασθείς δεν θα τελέσει μέσα σε δύο (2) έτη από τη δημοσίευση του παρόντος νέα αξιόποινη πράξη από δόλο, για την οποία θα καταδικαστεί αμετάκλητα οποτεδήποτε σε ποινή στερητική της ελευθερίας ανώτερη των έξι (6) μηνών. Σε περίπτωση νέας καταδίκης, ο καταδικασθείς εκτίει αθροιστικά, μετά την έκτιση της νέας ποινής και τη μη εκτιθείσα και δεν υπολογίζεται στον χρόνο παραγραφής της μη εκτιθείσας ποινής, ο διανυθείς χρόνος από τη δημοσίευση του νόμου αυτού μέχρι την αμετάκλητη καταδίκη για τη νέα πράξη. Το πρώτο εδάφιο δεν εφαρμόζεται για χρηματικές ποινές που έχουν επιβληθεί σωρευτικά με ποινή στερητική της ελευθερίας ανώτερη των έξι (6) μηνών. 2. Οι μη εκτελεσθείσες κατά την παρ. 1 αποφάσεις τίθενται στο αρχείο με πράξη του αρμόδιου εισαγγελέα. Η παραγραφή των ποινών δεν κωλύει την επιβολή των προβλεπόμενων από το νόμο διοικητικών κυρώσεων στις υποθέσεις αυτές. 3. Εξαιρούνται των ως άνω ρυθμίσεων αποφάσεις που αφορούν παραβάσεις των άρθρων 82Α, 235, 236, 237, 242, 259, 285, 358 και 390 του Π.Κ., καθώς και των νόμων 927/1979 (Α' 139), 3304/2005 (Α' 16), του άρθρου 11 του ν. 4443/2016 (Α' 232) και της παρ. 6 του άρθρου πρώτου της από 25.02.2020 Πράξης Νομοθετικού Περιεχομένου (Α' 42), όπως κυρώθηκε με το άρθρο 1 του ν. 4682/2020 (Α' 76). 4. Η θέση στο αρχείο, σύμφωνα με την παρ. 2, απόφασης η οποία αφορά σε ποινική δίωξη που ασκήθηκε για γεγονός για το οποίο εξετάσθηκε ο διάδικος ή ο μάρτυρας ή έγινε η αναφορά στην αρχή ή η καταμήνυση ή ισχυρίστηκε ή διέδωσε ο υπαίτιος, δεν αποτελεί το τέλος της ποινικής δίωξης κατά τη διάταξη του άρθρου 59 παρ. 2 ΚΠΔ. Στην περίπτωση αυτή το τέλος της ποινικής δίωξης επέρχεται όταν η απόφαση που τέθηκε στο αρχείο καταστεί αμετάκλητη.
Από την παραδεκτή επισκόπηση των εγγράφων της δικογραφίας για τις ανάγκες του αναιρετικού ελέγχου προκύπτει ότι, με την υπ' αριθμ. 1531/30-10-2017 απόφαση του Μονομελούς Πλημμελειοδικείου Δράμας ο αναιρεσείων καταδικάστηκε σε ποινή φυλάκισης επτά (7) μηνών για άμεση συνέργεια σε άσκηση δραστηριότητας χωρίς έγκριση περιβαλλοντικών όρων, η οποία ανεστάλη επί τριετία. Στη συνέχεια, κατόπιν εφέσεώς του, εκδόθηκε η υπ' αριθμ. 6/9-1-2019 απόφαση του Τριμελούς Πλημμελειοδικείου Δράμας, με την οποία καταδικάστηκε για την ως άνω αξιόποινη πράξη σε ποινή φυλάκισης τεσσάρων (4) μηνών, η οποία ανεστάλη επί τριετία. Ακολούθως, η ανωτέρω υπ' αριθμ. 6/9-1-2019 απόφαση του Τριμελούς Πλημμελειοδικείου Δράμας αναιρέθηκε με την υπ' αριθμ. 296/2020 απόφαση του Αρείου Πάγου για έλλειψη αιτιολογίας και η υπόθεση παραπέμφθηκε κατ' άρθρον 519 ΚΠΔ για νέα συζήτηση στο ίδιο δικαστήριο που θα συγκροτηθεί από άλλους δικαστές εκτός από εκείνους που δίκασαν προηγουμένως. Η υπόθεση εισήχθη στο δικάσαν δικαστήριο (Τριμελές Πλημμελειοδικείο Δράμας) προς νέα συζήτηση κατά την συνεδρίαση της 9/9/2020 οπότε και εξεδόθη η προσβαλλόμενη υπ'αριθμ.285/9-9-2020 απόφαση του Δικαστηρίου αυτού με την οποία ο κατηγορούμενος και ήδη αναιρεσείων καταδικάστηκε για την προαναφερόμενη αξιόποινη πράξη σε ποινή φυλάκισης δύο (2) μηνών. Με τον πρώτο αναιρετικό λόγο ο κατηγορούμενος και ήδη αναιρεσείων προσάπτει στην προσβαλλόμενη απόφαση την πλημμέλεια ότι δεν εφήρμοσε ως όφειλε την διάταξη του άρθρου 64 του Ν.4689/27-5-2020. Ειδικότερα αιτιάται ότι με την προσβαλλόμενη υπ'αριθμ.285/9-9-2020 απόφαση έπρεπε η ποινή φυλάκισης των τεσσάρων (4) που του είχε επιβληθεί ως άνω με την υπ'αριθμ. 6/2019 αναιρεθείσα απόφαση του Τριμελούς Πλημμελειοδικείου Δράμας να παραγραφεί υφ'όρον και να τεθεί η υπόθεση στο αρχείο από τον Εισαγγελέα. Ωστόσο, ο αναιρετικός αυτός λόγος τυγχάνει αβάσιμος και απορριπτέος καθόσον, μετά την αναίρεση με την υπ`αριθμ 296/2020 απόφαση του Αρείου Πάγου της προεκδοθείσας κατ'έφεση υπ`αριθ. 6/2019 απόφασης του Τριμελούς Πλημμελειοδικείου Δράμας, δεν ετίθετο θέμα "επιβληθείσας ποινής", ώστε να ανακύπτει θέμα παραγραφής της κατά τη διάταξη του άρθρου 64 του προαναφερθέντος Ν. 4689/27-5-2020 κατά την νέα, μετά την παραπομπή, συζήτηση της υπόθεσης ενώπιόν του, η οποία γίνεται κατά τις προδιαληφθείσες διατάξεις του ΚΠοινΔ (άρθρ.524 παρ.1 ΚΠΔ). Αντιθέτως, το Δικαστήριο θα υπέπιπτε στην πλημμέλεια της θετικής υπέρβασης εξουσίας εάν παρέγραφε υφ'όρον την αναφερόμενη σε βάρος του ποινή ή κήρυττε απαράδεκτη τη συζήτηση της υπόθεσης και διαβίβαζε τη δικογραφία στον αρμόδιο εισαγγελέα για να τη θέσει στο αρχείο κατά την παράγραφο 2 του παραπάνω άρθρου 64 Ν. 4689/2020 (ΑΠ 1163 και 1164/2006). Ο Εισαγγελέας του Δικαστηρίου τούτου, εκτιμώντας ότι ο ως άνω λόγος αναίρεσης είναι βάσιμος κατ'ουσία πρότεινε η κρινόμενη αίτηση αναίρεσης να γίνει δεκτή, παρελκούσης ως αλυσιτελούς της έρευνας των λοιπών αναιρετικών λόγων. Κατόπιν τούτου και ενόψει των ορισμών των άρθρων 32 παρ. 1 και 138 παρ. 2 και 3 ΚΠοινΔ, οι οποίες για το κύρος της απόφασης που θα εκδοθεί επιτάσσουν την προηγούμενη υποβολή εισαγγελικής πρότασης, το δικαστήριο πρέπει να απόσχει από την περαιτέρω ουσιαστική έρευνα της ένδικης αίτησης αναίρεσης, μέχρι την υποβολή, κατά τη νέα εκδίκαση της υπόθεσης, που θα ορισθεί αρμοδίως, σχετικής εισαγγελικής πρότασης για τους λοιπούς λόγους αναίρεσης.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Απέχει να αποφανθεί επί της υπ'αριθμ. 1 από 22/1/2021 αίτησης του Ν. Γ. του Μ., κατοίκου ... για αναίρεση της υπ'αριθμ. 285/9-9-2020 απόφασης του Τριμελούς Πλημμελειοδικείου Δράμας, μέχρι την υποβολή εισαγγελικής πρότασης επί των λοιπών λόγων αναίρεσης εκτός του πρώτου αναιρετικού λόγου, ο οποίος κρίθηκε αβάσιμος.
Κρίθηκε και αποφασίσθηκε στην Αθήνα στις 15 Οκτωβρίου 2021.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 8 Νοεμβρίου 2021.
Η ΑΝΤΙΠΡΟΕΔΡΟΣ    Ο ΓΡΑΜΜΑΤΕΑΣ
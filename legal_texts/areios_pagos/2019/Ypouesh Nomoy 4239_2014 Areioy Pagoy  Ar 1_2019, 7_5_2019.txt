Αριθμός 1/2019
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Α1' Πολιτικό Τμήμα
Συγκροτήθηκε από τον Αρεοπαγίτη Νικόλαο Πιπιλίγκα, ο οποίος ορίσθηκε με την υπ' αριθ. 325/14 Νοεμβρίου 2018 πράξη του Προέδρου του Αρείου Πάγου, δυνάμει του άρθρου 2 παρ. 2 του Ν. 4239/2014, με την παρουσία και του γραμματέα Γεωργίου Φιστούρη.
Συνεδρίασε δημόσια στο ακροατήριό του στις 14 Μαρτίου 2019 για να δικάσει την από 30 Οκτωβρίου 2018 αίτηση για δίκαιη ικανοποίηση λόγω υπέρβασης της εύλογης διάρκειας της δίκης μεταξύ:
Των αιτούντων: 1) Ανώνυμης εταιρείας με την επωνυμία "ΤΕΧΝΟΦΑΡΜ ΑΝΩΝΥΜΗ ΒΙΟΤΕΧΝΙΚΗ ΕΜΠΟΡΙΚΗ ΕΤΑΙΡΕΙΑ", που εδρεύει στη Νέα Σάντα Κιλκίς και εκπροσωπείται νόμιμα, 2) Ι. Π. του Λ., κατοίκου ..., που εκπροσωπήθηκαν από τον πληρεξούσιο δικηγόρο τους Γεώργιο Περιβολάρη και κατέθεσαν προτάσεις.
Του καθού η αίτηση Ελληνικού Δημοσίου, που εκπροσωπείται νόμιμα από τον Υπουργό των Οικονομικών, το οποίο εκπροσωπήθηκε από τον Ιωάννη Αλεξανδράκη, Πάρεδρο του Νομικού Συμβουλίου του Κράτους, και κατέθεσε προτάσεις.
Κατά τη συζήτηση της αίτησης αυτής οι διάδικοι παραστάθηκαν, όπως σημειώνεται πιο πάνω.
Ο πληρεξούσιος των αιτούντων ζήτησε την παραδοχή της αίτησης, ο πληρεξούσιος του καθ' ου η αίτηση την απόρριψή της, και καθένας την καταδίκη του αντίδικου μέρους στη δικαστική δαπάνη.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Με την ένδικη από 30.10.2018 αίτηση οι αιτούντες εκθέτουν ότι άσκησαν ενώπιον του Δικαστηρίου του Αρείου Πάγου την από 25.6.2015 αίτηση αναίρεσης αυτών κατά της υπ' αριθ. 4662/30.5.2015 απόφασης του Μονομελούς Πρωτοδικείου Θεσσαλονίκης, δικάσαντος ως Εφετείου, ότι αυτή προσδιορίσθηκε στη γραμματεία του Α1 Πολιτικού Τμήματος του Αρείου Πάγου στις 31 Αυγούστου 2015 και ότι επ' αυτής εκδόθηκε στις 21 Μαΐου 2018 η υπ' αριθ. 945/2018 απορριπτική απόφαση, που καθαρογράφτηκε στις 20 Ιουλίου 2018, οπότε και ολοκληρώθηκε η έκδοσή της. Ότι το χρονικό διάστημα μιας σχεδόν τριετίας για την έκδοση της πιο πάνω απόφασης από τον άνω προσδιορισμό της, ενόψει της έκτασης της απόφασης αυτής και του γεγονότος ότι το Δικαστήριο δεν εισήλθε στην κατ' ουσία έρευνα των αναιρετικών λόγων, αλλά απέρριψε αυτούς για τυπικούς λόγους (αοριστία), δεν ικανοποιεί το κριτήριο της λογικής προθεσμίας του άρθρου 6 παρ. 1 της ΕΣΔΑ ή του εύλογου χρόνου του άρθρου 1 του Ν. 4239/2014. Ότι το διακύβευμα ήταν σημαντικό, καθότι κλήθηκαν να καταβάλουν, μαζί με τους τόκους, το ποσό των 80.000 ευρώ σε περίοδο οικονομικής κρίσης, όπου μετά βίας επιβιώνει η επιχείρησή τους, και ότι η καθυστέρηση αυτή τους προκάλεσε ηθική βλάβη, συνισταμένη στη μακρά αβεβαιότητα τους για την έκβαση της δίκης και στην ταλαιπωρία τους, ενόψει μάλιστα του ότι το τελικό αποτέλεσμα ήταν αντίθετο σε σχέση με την εισήγηση. Με βάση το ιστορικό αυτό, και επικαλούμενοι τις διατάξεις των άρθρων 1 και επόμενα του Ν. 4239/2014 (ΦΕΚ Α` 43), ζητούν να τους επιδικασθούν: α) στην πρώτη εξ αυτών ανώνυμη εταιρεία το ποσό των 6.993,83 ευρώ προς αποκατάσταση της υλικής ζημίας που υπέστη από την επιβάρυνσή της με τόκους επιδικίας με επιτόκιο 10,25% επί του επιδικασθέντος σε βάρος της ποσού ύψους 33.236 ευρώ κατά κεφάλαιο, για το διάστημα από 1.5.2016, οπότε κατά τους ισχυρισμούς τους όφειλε να είχε εκδοθεί η απόφαση του Αρείου Πάγου επί της πιο πάνω αίτησης αναίρεσης, μέχρι τις 21.5.2018, οπότε αυτή δημοσιεύθηκε, ως και το ποσό των 2.000 ευρώ προς αποκατάσταση της ηθικής βλάβης που αυτή υπέστη και β) στο δεύτερο εξ αυτών το ποσό των 2.000 ευρώ προς αποκατάσταση για την ηθική βλάβη που αυτός υπέστη, ως δίκαιη ικανοποίηση αυτών από την πιο πάνω καθυστέρηση που υπέστησαν από την υπέρβαση της εύλογης διάρκειας της εν λόγω αναιρετικής δίκης. Η αίτηση αυτή ασκήθηκε εμπροθέσμως εντός της προβλεπομένης από το άρθρο 3 παρ. 1 του Ν. 4239/2014 εξάμηνης προθεσμίας από τη δημοσίευση της ως άνω οριστικής απόφασης του Αρείου Πάγου, για δε το παραδεκτό αυτής αντίγραφό της επιδόθηκε (και) στο Νομικό Συμβούλιο του Κράτους και καταβλήθηκε το προβλεπόμενο παράβολο (υπ' αριθ. 2439986795901140070 ηλεκτρονικό παράβολο), σύμφωνα με τα άρθρα 3 παρ. 4 και 6 του ιδίου ως άνω Νόμου. Με τη διάταξη του άρθρου 6 παρ. 1 της από 4 Νοεμβρίου 1950 Ευρωπαϊκής Σύμβασης της Ρώμης "για την προάσπιση των δικαιωμάτων του ανθρώπου και των θεμελιωδών ελευθεριών", η οποία κυρώθηκε από την Ελλάδα αρχικά με το άρθρο μόνο του Ν. 2329/1953 και στη συνέχεια με το άρθρο πρώτο του Ν.Δ/τος 53/1974, ορίζεται ότι "παν πρόσωπον έχει δικαίωμα όπως η υπόθεσίς του δικασθεί δικαίως, δημοσία και εντός λογικής προθεσμίας υπό ανεξαρτήτου και αμερολήπτου δικαστηρίου νομίμως λειτουργούντος, το οποίον θα αποφασίσει είτε επί των αμφισβητήσεων επί δικαιωμάτων και υποχρεώσεων του αστικής φύσεως, είτε επί του βάσιμου πάσης εναντίον του κατηγορίας ποινικής φύσεως...". Με τη διάταξη του άρθρου 13 της ιδίας Σύμβασης ορίζεται περαιτέρω ότι "παν πρόσωπον του οποίου τα αναγνωριζόμενα εν τη παρούση Συμβάσει δικαιώματα και ελευθερίαι παρεβιάσθησαν, έχει το δικαίωμα πραγματικής προσφυγής ενώπιον εθνικής αρχής, έστω και αν η παραβίασις διεπράχθη υπό προσώπων ενεργούντων εν τη εκτελέσει των δημοσίων καθηκόντων των". Εξ άλλου με τις διατάξεις των άρθρων 1 έως 6 του Ν. 4239/2014 (ΦΕΚ Α 43) "Δίκαιη ικανοποίηση λόγω υπέρβασης της εύλογης διάρκειας της δίκης στα πολιτικά και ποινικά δικαστήρια και στο Ελεγκτικό Συνέδριο και άλλες διατάξεις" ορίζονται τα εξής: "Οποιοσδήποτε από τους διαδίκους, εκτός από το Δημόσιο και τα δημόσια νομικά πρόσωπα τα οποία συνιστούν κυβερνητικούς οργανισμούς κατά την έννοια του άρθρου 34 της Ευρωπαϊκής Σύμβασης Δικαιωμάτων του Ανθρώπου, που έλαβαν μέρος σε δίκη ενώπιον των πολιτικών δικαστηρίων ή του Ελεγκτικού Συνεδρίου μπορεί να ζητήσει με αίτηση δίκαιη ικανοποίηση, προβάλλοντας ότι η διαδικασία για την εκδίκαση της υπόθεσης καθυστέρησε αδικαιολόγητα και συγκεκριμένα ότι διήρκεσε πέραν του ευλόγου χρόνου που απαιτείται για τη διάγνωση των πραγματικών και νομικών ζητημάτων που ανέκυψαν στη δίκη" (άρθ. 1). "1. Η αρμοδιότητα προς εκδίκαση της αίτησης για δίκαιη ικανοποίηση, όταν αφορά καθυστέρηση εκδίκασης υπόθεσης ενώπιον: (α) του Αρείου Πάγου, ανατίθεται σε Αρεοπαγίτη, (β) ... (γ) ... 2. Στην αρχή κάθε δικαστικού έτους ο Πρόεδρος του Αρείου Πάγου και του Ελεγκτικού Συνεδρίου ορίζουν τις δικασίμους των αιτήσεων για δίκαιη ικανοποίηση, καθώς και τους Αρεοπαγίτες και τους Συμβούλους και Παρέδρους του Ελεγκτικού Συνεδρίου που μετέχουν σε κάθε δικάσιμο" (άρθ. 2). "1. Η αίτηση ασκείται ανά βαθμό δικαιοδοσίας και εντός προθεσμίας έξι (6) μηνών από τη δημοσίευση της οριστικής απόφασης του δικαστηρίου, η οποία εκδόθηκε μετά από δίκη για την οποία ο αιτών παραπονείται ότι υπήρξε υπέρβαση της εύλογης διάρκειας αυτής. Ο αιτών δεν μπορεί να ζητήσει δίκαιη ικανοποίηση για υπέρβαση εύλογης διάρκειας της δίκης, η οποία έλαβε χώρα σε προηγούμενο βαθμό δικαιοδοσίας, με την αίτηση του για καθυστέρηση δίκης από ανώτερο δικαστήριο 2. ... 3. Η αίτηση στρέφεται κατά του Ελληνικού Δημοσίου εκπροσωπούμενου από τον Υπουργό Οικονομικών. 4. Η αίτηση, συνοδευομένη από τα στοιχεία της παραγράφου 4 του άρθρου 4, κατατίθεται στη γραμματεία του Δικαστηρίου που εξέδωσε την απόφαση και περιέχει ... Η αίτηση επιδίδεται με την επιμέλεια του αιτούντος, με κάθε πρόσφορο μέσο στο Νομικό Συμβούλιο του Κράτους. ... 5. Η αίτηση υπογράφεται από δικηγόρο. Για την παροχή πληρεξουσιότητας στον δικηγόρο εφαρμόζονται αναλόγως οι διατάξεις των άρθρων 94 επ. του ΚΠολΔ, εάν η αίτηση ασκείται ενώπιον των πολιτικών δικαστηρίων, ... 6. Για την άσκηση της αίτησης καταβάλλεται παράβολο, το οποίο ορίζεται σε ... εκατόν πενήντα (150) ευρώ για τις αιτήσεις ενώπιον του Αρείου Πάγου και του Ελεγκτικού Συνεδρίου, υπέρ του Δημοσίου. Το ύψος του ποσού αναπροσαρμόζεται με κοινή απόφαση των Υπουργών Δικαιοσύνης, Διαφάνειας και Ανθρωπίνων Δικαιωμάτων και Οικονομικών. Η αίτηση απορρίπτεται ως απαράδεκτη εάν δεν καταβληθεί παράβολο μέχρι τη συζήτηση" (άρθ. 3). "1. Όταν η αίτηση κατατίθεται ενώπιον του Αρείου Πάγου, ο Πρόεδρος αυτού ή του τμήματος που εξέδωσε την απόφαση επί της δίκης, για την οποία ζητείται δίκαιη ικανοποίηση λόγω υπέρβασης της εύλογης διάρκειας αυτής, ορίζει, με πράξη του, Αρεοπαγίτη για την εκδίκασή της. ... 2. Με την πράξη της προηγουμένης παραγράφου, η οποία κοινοποιείται στον υπογράφοντα την αίτηση δικηγόρο και, μαζί με αντίγραφο της αίτησης, στον Υπουργό Οικονομικών, ορίζεται επίσης η ημέρα συζήτησης της αίτησης σε δημόσια συνεδρίαση, η οποία δεν μπορεί να απέχει πέραν των πέντε (5) μηνών από την κατάθεση της αίτησης. Η κατά τα ανωτέρω κοινοποίηση γίνεται τριάντα (30) τουλάχιστον ημέρες πριν από την ημερομηνία της συζήτησης. Η γραμματεία του δικαστηρίου που εξέδωσε την οικεία απόφαση υποχρεούται να υποβάλλει στον αρμόδιο δικαστή αναλυτική έκθεση για την πορεία, καθώς και τα στοιχεία της υπόθεσης τουλάχιστον δεκαπέντε (15) ημέρες πριν από τη συζήτηση της αίτησης. Η έκθεση και τα ίδια ως άνω στοιχεία τίθενται στη διάθεση των διαδίκων μερών. Η αίτηση εκδικάζεται ακόμα και σε περίπτωση μη υποβολής της ανωτέρω έκθεσης. 3. ... 4. Ο αιτών μνημονεύει στην αίτησή του το δικαστήριο ενώπιον του οποίου προβάλλει ότι υπήρξε αδικαιολόγητη καθυστέρηση, αναφέρει τις αναβολές που τυχόν δόθηκαν με πρωτοβουλία των διαδίκων ή του δικαστηρίου, περιγράφει συνοπτικά τα ανακύψαντα νομικά ή πραγματικά ζητήματα, λαμβάνει θέση επί της πολυπλοκότητας αυτών. 5. Το Ελληνικό Δημόσιο λαμβάνει θέση επί της δικονομικής συμπεριφοράς των διαδίκων και των αρμόδιων κρατικών αρχών κατά την εξέλιξη της δίκης, την πολυπλοκότητα της υπόθεσης και επικαλείται οποιοδήποτε άλλο στοιχείο κρίνει αναγκαίο για τη διάγνωση της. 6. Η απόφαση δημοσιεύεται εντός δύο (2) μηνών από τη συζήτηση της αίτησης και κατά αυτής δεν ασκείται ένδικο μέσο" (άρθρ. 4). "1. Το δικαστήριο αποφαίνεται για το αν συντρέχει υπέρβαση της εύλογης διάρκειας της δίκης συνεκτιμώντας, ιδίως, τα εξής: α) την καταχρηστική ή παρελκυστική συμπεριφορά των διαδίκων κατά την εξέλιξη της δίκης, για τη διάρκεια της οποίας διατυπώνεται παράπονο ότι υπερέβη την εύλογη διάρκεια, β) την πολυπλοκότητα των τιθέμενων πραγματικών και νομικών ζητημάτων, γ) τη στάση των αρμόδιων κρατικών αρχών, δ) το διακύβευμα της υπόθεσης για τον αιτούντα. 2. Όταν διαπιστώνεται ότι συντρέχει υπέρβαση της εύλογης διάρκειας της δίκης και επομένως υπάρχει παραβίαση του δικαιώματος σε ταχεία απονομή της δικαιοσύνης, το δικαστήριο αποφαίνεται για το αν πρέπει να καταβληθεί χρηματικό ποσό για τη δίκαιη ικανοποίηση και σε καταφατική περίπτωση ορίζει το ύψος αυτής, λαμβάνοντας υπόψη ιδίως την περίοδο που υπερέβη τον εύλογο χρόνο για την εκδίκαση της υπόθεσης κατά συνεκτίμηση των κριτηρίων της προηγούμενης παραγράφου, καθώς και την ικανοποίηση του αιτούντος από άλλα μέτρα που προβλέπονται στην κείμενη νομοθεσία για την αποκατάσταση της βλάβης του, μεταξύ των οποίων και την επιδίκαση υπέρ αυτού αυξημένης δικαστικής δαπάνης κατά τα οριζόμενα στις οικείες διατάξεις. 3. Αν γίνει αποδεκτή η αίτηση, επιβάλλονται στο Δημόσιο τα έξοδα του αιτούντος για τη σύνταξη της αίτησης και την παράσταση του πληρεξουσίου δικηγόρου, τα οποία δεν μπορεί να υπερβαίνουν το εκάστοτε οριζόμενο ποσό για την άσκηση και συζήτηση της παρέμβασης ενώπιον του Συμβουλίου της Επικρατείας. Σε περίπτωση απόρριψης της αίτησης, μπορεί να επιβάλλεται, κατ' εκτίμηση των περιστάσεων, δαπάνη υπέρ του Δημοσίου". (άρθρ. 5). "1. Η απόφαση με την οποία επιδικάζεται το χρηματικό ποσό της δίκαιης ικανοποίησης εκτελείται κατά τις οικείες, περί εντάλματος πληρωμής, διατάξεις εντός έξι (6) μηνών από την επίδοση της απόφασης στον Υπουργό Οικονομικών. ..." (άρθ. 6).
Με τις προαναφερόμενες διατάξεις των άρθρων 1 έως 6 του Ν. 4239/2014 θεσμοθετήθηκε, ως νέο ένδικο βοήθημα, η αίτηση για δίκαιη ικανοποίηση λόγω υπέρβασης της εύλογης διάρκειας της δίκης στα πολιτικά Δικαστήρια, η οποία ασκείται ανά βαθμό δικαιοδοσίας και από κάθε διάδικο (πλην του Δημοσίου και των δημοσίων νομικών προσώπων τα οποία συνιστούν κυβερνητικούς οργανισμούς κατά την έννοια του άρθρου 34 της ΕΣΔΑ) και στρέφεται κατά του Ελληνικού Δημοσίου, εκπροσωπούμενου από τον Υπουργό Οικονομικών. Όπως προκύπτει και από την σχετική με τις διατάξεις των άρθρων αυτών αιτιολογική έκθεση, οι επίμαχες ρυθμίσεις θεσπίσθηκαν κατ' επίκληση των άρθρων 6 παράγραφος 1 και 13 της ΕΣΔΑ, καθώς και σε συμμόρφωση προς τις πιλοτικές αποφάσεις του Ευρωπαϊκού Δικαστηρίου των Δικαιωμάτων του Ανθρώπου (ΕΔΔΑ), με τις οποίες διαπιστώθηκε η ύπαρξη συστημικού προβλήματος καθυστερήσεων κατά την απονομή της δικαιοσύνης, τόσο στις διαδικασίες ενώπιον των πολιτικών δικαστηρίων (υπόθ. Γλυκαντζή κατά Ελλάδας, απόφαση ΕΔΔΑ της 30.10.2012 - αριθ. προσφυγής 40150/2009), όσο και στις διαδικασίες ενώπιον των ποινικών δικαστηρίων (υπόθ. Μιχελιουδάκη κατά Ελλάδας, απόφ. ΕΔΔΑ της 3.4.2012 - αριθ. προσφυγής 54447/2010), λόγω του σημαντικού αριθμού παραβιάσεων των προαναφερθέντων άρθρων της Σύμβασης και ιδίως του άρθρου 6 παράγραφος 1 αυτής αναφορικά με την υπέρβαση της εύλογης διάρκειας της πολιτικής και της ποινικής δίκης, επί των οποίων έχει εκδοθεί σημαντικός αριθμός αποφάσεων του ΕΔΔΑ ή εκκρεμούν σχετικές προσφυγές ενώπιόν αυτού. Αντικείμενο της αίτησης είναι η δίκαιη ικανοποίηση των διαδίκων με την επιδίκαση εύλογου χρηματικού ποσού για την αποκατάσταση της ηθικής, κατά κύριο λόγο, βλάβης που υπέστησαν, λόγω της προσβολής του δικαιώματος σε ταχεία απονομή της πολιτικής δικαιοσύνης. Περαιτέρω, με τις προαναφερθείσες διατάξεις ρυθμίζονται ζητήματα σχετικά με τις προϋποθέσεις παραδεκτού της αίτησης, τον αρμόδιο κατά περίπτωση δικαστή για την εκδίκασή της, την προδικασία προς συζήτηση αυτής σε δημόσια συνεδρίαση ενώπιον του ως άνω δικαστή, καθώς και τα κριτήρια σύμφωνα με τα οποία εκτιμάται η εύλογη χρονική διάρκεια της πολιτικής δίκης. Τα κριτήρια αυτά, τα οποία, σύμφωνα με την εισηγητική έκθεση του Ν. 4239/2014 είναι αντίστοιχα με εκείνα που έχει διαπλάσσει η νομολογία του ΕΔΔΑ, αφορούν, κατά το άρθρο 5 παρ. 1 του νόμου αυτού, στην καταχρηστική ή παρελκυστική συμπεριφορά των διαδίκων κατά την εξέλιξη της δίκης για την οποία πρόκειται, στην πολυπλοκότητα της υπόθεσης, τόσο από δικονομική όσο και από ουσιαστική άποψη, στην στάση των αρμοδίων κρατικών αρχών και στο διακύβευμα, δηλαδή την σημασία της υπόθεσης για τον αιτούντα, και απαριθμούνται κατά τρόπο ενδεικτικό ("ιδίως") στο άρθρο αυτό. Όπως δε συνάγεται ειδικότερα από τη ρύθμιση της παραγράφου 2 του άρθρου 5 του Ν. 4239/2014, η κρίση του αρμοδίου δικαστηρίου, που επιλαμβάνεται αίτησης για δίκαιη ικανοποίηση λόγω υπέρβασης της εύλογης διάρκειας της πολιτικής δίκης, περιλαμβάνει τα εξής στάδια: Το δικαστήριο αποφαίνεται εν πρώτοις αν η αίτηση έχει ασκηθεί παραδεκτώς και αν συντρέχει παραβίαση του δικαιώματος του αιτούντος σε ταχεία απονομή της δικαιοσύνης, λόγω υπέρβασης της εύλογης διάρκειας της πολιτικής δίκης, με βάση, ιδίως, τα κριτήρια της παραγράφου 1 του άρθρου 5 του νόμου. Εφόσον διαπιστωθεί ότι συντρέχει στην συγκεκριμένη περίπτωση παραβίαση του δικαιώματος σε ταχεία απονομή της δικαιοσύνης, το δικαστήριο αποφαίνεται ακολούθως αν θα πρέπει να καταβληθεί χρηματικό ποσό για την δίκαιη ικανοποίηση του αιτούντος ή εάν αντιθέτως μόνη η διαπίστωση της παραβίασης του εν λόγω δικαιώματος μπορεί στην συγκεκριμένη περίπτωση και κατά την αιτιολογημένη σχετική κρίση του δικαστηρίου να θεωρηθεί επαρκής ικανοποίηση (βλ. ΕΔΔΑ αποφάσεις της 29ης Μαρτίου 2006: Cocchiarella κατά Ιταλίας -σκέψη 95η, της 23ης Σεπτεμβρίου 2004: Αγαθός Θ. κ.λπ. κατά Ελλάδας -σκέψη 35η και της 15ης Ιουλίου 2004: Θεοδωρόπουλος Π. κατά Ελλάδας -σκέψη 35η της 18ης Απριλίου 2013: Αναστασιάδης Ι. κλπ κατά Ελλάδας - σκέψη 43η κ.ά.). Εάν το αρμόδιο δικαστήριο κρίνει ότι πρέπει να επιδικασθεί χρηματικό ποσό για την δίκαιη ικανοποίηση του αιτούντος, προβαίνει αφενός στον καθορισμό του ύψους του εν λόγω ποσού, λαμβάνοντας ιδίως υπ' όψη την περίοδο που υπερβαίνει τον εύλογο χρόνο για την εκδίκαση της υπόθεσης, καθώς και την ενδεχόμενη ικανοποίηση του αιτούντος από άλλα μέτρα προβλεπόμενα στην κείμενη νομοθεσία και αφετέρου στην επιβολή στο Δημόσιο των εξόδων του αιτούντος, κατά τα προβλεπόμενα ειδικότερα στις διατάξεις των παραγράφων 2 και 3 του προαναφερόμενου άρθρου 5 του Ν. 4239/2014 (ΣτΕ μονομελούς σύνθεσης 4467/2012, 1/2013, 3217/2013, 3151/2013, 1275/2014, 299/2015, 980/2017 κ.ά. επί των παρομοίου περιεχομένου ρυθμίσεων των άρθρων 53 έως 58 του Ν. 4055/2012 που αφορούν τη διοικητική δίκη).
Περαιτέρω από τις προαναφερθείσες διατάξεις, ερμηνευόμενες υπό το πρίσμα της νομολογιακής πρακτικής του Ευρωπαϊκού Δικαστηρίου Δικαιωμάτων του Ανθρώπου, προκύπτει ότι η εκτίμηση της εύλογης διάρκειας της δίκης γίνεται ad hoc, με βάση τα επί μέρους χαρακτηριστικά κάθε δίκης. Σε πολύ γενικές γραμμές γίνεται δεκτό ότι δεν υπάρχει υπέρβαση της εύλογης διάρκειας της δίκης, όταν αυτή διήρκεσε πλέον των δύο ετών ανά βαθμό δικαιοδοσίας, δεν υπερέβη όμως, τουλάχιστον κατά πολύ, τα τρία έτη, χωρίς βεβαίως ν' αποκλείεται όπως και διάρκεια δύο ετών ή και μικρότερη να συνιστά υπέρβαση των ορίων της εύλογης διάρκειας της δίκης, όπως συμβαίνει ιδίως στις αποφάσεις λήψης ασφαλιστικών μέτρων ή εκουσίας δικαιοδοσίας χωρίς αντιδικία. Όσο μεγαλύτερη είναι η υπέρβαση, τόσο πιο εμφανής καθίσταται η παράβαση του εύλογου χρόνου. Για τον προσδιορισμό του χρόνου που διήρκεσε η συγκεκριμένη δίκη, προκειμένου να κριθεί εάν συντρέχει περίπτωση υπέρβασης της εύλογης διάρκειας της δίκης στον συγκεκριμένο βαθμό δικαιοδοσίας, ως "εκδίκαση" της υπόθεσης, νοείται το χρονικό διάστημα από την υποβολή της αίτησης στο δικαστήριο του συγκεκριμένου βαθμού δικαιοδοσίας και ειδικότερα επί ενδίκου μέσου από τον προσδιορισμό αυτού στο αρμόδιο προς εκδίκασή του δευτεροβάθμιο δικαστήριο ή στον Άρειο Πάγο μέχρι τη δημοσίευση της οριστικής απόφασης του Δικαστηρίου και όχι μέχρι τη συζήτηση αυτής, όπως αβασίμως ισχυρίζεται το καθ' ου η αίτηση Ελληνικό Δημόσιο. Και ναι μεν, όπως δέχεται και η νομολογία του ΕΔΔΑ, η εκτέλεση της απόφασης αποτελεί αναπόσπαστο τμήμα της "δίκης", κατά την έννοια του άρθρου 6 παρ. 1 της ΕΣΔΑ (βλ. ΕΔΔΑ, αποφάσεις της 30ης Απριλίου 2012 Βεντούρης κ.λ.π. κατά Ελλάδας, σκέψη 44, της 12ης Απριλίου 2001: Μεσοχωρίτης κατά Ελλάδας, σκέψη 29, της 29ης Σεπτεμβρίου 1996: Zappia κατά Ιταλίας, σκέψεις 18, 20 κ.ά.), πλην όμως δεν συντρέχει τοιαύτη περίπτωση, εάν η απόφαση του δικαστηρίου είναι απορριπτική, οπότε δεν τίθεται ζήτημα εκτέλεσης ή λήψης συγκεκριμένων μέτρων για να διασφαλισθεί η εκτέλεσή της χάριν του ενδιαφερομένου αιτούντος, με συνέπεια το χρονικό διάστημα που απαιτείται μετά τη δημοσίευση αυτής για την καθαρογραφή και τη θεώρησή της, μετά το πέρας της οποίας ο αιτών μπορεί να λάβει επίσημο αντίγραφο της δημοσιευθείσας απόφασης, να μην συνυπολογίζεται στο χρόνο αυτό, αφού από τη δημοσίευσή της ο αιτών μπορεί να πληροφορηθεί άμεσα το αποτέλεσμα αυτής και να λάβει αντίγραφο του διατακτικού της σε απόσπασμα, και επομένως δεν υφίσταται από την καθυστέρηση αυτή οποιαδήποτε βλάβη (ΣτΕ μονομελούς σύνθεσης 4467/2012, 4062/2013, 2975/2013, 2632/2013, 3205/2015, 4237/2015, 215/2019 πρβλ. και ΕΔΔΑ απόφαση της 1ης Οκτωβρίου 2013 Τεχνική Ολυμπιακή κατά Ελλάδας σκέψη 48). Τα διαστήματα αποχής των δικηγόρων, ανεξαρτήτως του ότι δεν αφορούν "καταχρηστική ή παρελκυστική συμπεριφορά" του διαδίκου, δεν συνυπολογίζονται κατ' αρχάς στον χρόνο εκδίκασης της υπόθεσης (βλ. απόφαση ΕΔΔΑ της 26ης Φεβρουαρίου 1998, Παφίτης κλπ κατά Ελλάδας), εκτός εάν στη συγκεκριμένη περίπτωση μικρή μόνο επίπτωση είχαν στην καθυστέρηση της διαδικασίας εκδίκασης της υπόθεσης, η οποία υπερέβη τα όρια της εύλογης διάρκειας, ακόμη και χωρίς να συνυπολογισθούν τ' ανωτέρω χρονικά διαστήματα (ΣτΕ μονομελούς σύνθεσης 2571/2016, 2603/2015, 1340/2014, 1275/2014, 214/2014). Εξ άλλου, σε περίπτωση διαπίστωσης υπέρβασης της εύλογης διάρκειας της δίκης δημιουργείται ισχυρό μαχητό τεκμήριο ότι προκλήθηκε στον αιτούντα ηθική βλάβη, η οποία απορρέει, όπως έχει δεχθεί το ΕΔΔΑ, από τα συναισθήματα άγχους που του προκαλούνται από την αβεβαιότητα του χρόνου έκβασης της υπόθεσής του (βλ. και την εισηγητική έκθεση του Ν. 4239/2014 αριθ. 20). Συναφώς επισημαίνεται ότι η ηθική βλάβη στα νομικά πρόσωπα και ειδικότερα στις ανώνυμες εταιρείες, δεν αναφέρεται, όπως στα φυσικά πρόσωπα, σε ενδιάθετο συναίσθημα αναγόμενο στον εσωτερικό κόσμο και κρινόμενο με τα δεδομένα της ανθρώπινης λογικής (ΑΠ 730/2015, ΑΠ 382/2011), ούτε σε οποιαδήποτε αβεβαιότητα σχετικά με καθεμιά από τις (συχνά πάμπολλες και ποικίλες, ως προς το αντικείμενό τους) τρέχουσες υποθέσεις τους, η οποία, άλλωστε, ενδέχεται να συνδέεται με τους κινδύνους που οι εν λόγω εταιρείες αναλαμβάνουν κατά την ανάπτυξη της επιχειρηματικής τους δραστηριότητας, αλλά σε βλάβη τους από τον αντίκτυπο που είχε η κατά τα άνω αδικαιολόγητη καθυστέρηση στην εμπορική τους πίστη, στο κύρος και στην επαγγελματική τους υπόληψη και φήμη και, γενικά, στην εμπορική τους δραστηριότητα και στο εμπορικό τους μέλλον (πρβλ. ΑΠ 730/2015, ΑΠ 1572/2014, ΑΠ 382/2011, ΑΠ 613/2009, ΣτΕ 3040/2014, ΣτΕ 451/2013, ΣτΕ 2042/2012, ΣτΕ 3312/2009, ΣτΕ 2168/2007). Συνακόλουθα, σε περίπτωση που διαπιστωθεί ότι σημειώθηκε υπέρβαση της εύλογης διάρκειας της δίκης ενώπιον του Αρείου Πάγου, κατά την εκδίκαση αίτησης αναίρεσης ανώνυμης εταιρείας, δεν τεκμαίρεται ηθική βλάβη αυτής απορρέουσα από αισθήματα άγχους ή/και από μακροχρόνια αβεβαιότητά της που η τελευταία βίωσε για την τύχη της υπόθεσής της, συναισθήματα τα οποία προσιδιάζουν σε φυσικό πρόσωπο, αλλά, για να της επιδικασθεί χρηματικό ποσό ως δίκαιη ικανοποίηση, σύμφωνα με το άρθρο 5 παρ. 2 του Ν. 4239/2014, αυτή πρέπει να επικαλείται στην αίτησή της και να προκύπτει από την αποδεικτική διαδικασία, με βάση την έκταση της διαπιστωθείσας υπέρβασης και, ιδίως, το διακύβευμα της υπόθεσης για την ανώνυμη εταιρεία και ενόψει των σχετικών ισχυρισμών της (αρκούντως ορισμένων και τεκμηριωμένων, αναλόγως του περιεχομένου τους), ότι η καθυστέρηση στην έκδοση απόφασης από το Δικαστήριο είχε (είτε αυτοτελώς είτε σε συνδυασμό με την εκκρεμότητα άλλων συναφών υποθέσεων της εταιρείας) ουσιώδη αρνητική επίδραση στην εμπορική πίστη, στην επαγγελματική υπόληψη και γενικότερα στη φήμη και στο κύρος της, ή/και επέφερε αβεβαιότητα στον σχεδιασμό και στην πραγματοποίηση των εμπορικών της δραστηριοτήτων ή/και στην εν γένει διοίκηση των υποθέσεών της, όπως ειδικότερα συμβαίνει όταν η υπέρβαση της εύλογης διάρκειας δίκης προκάλεσε αρνητική δημοσιότητα ή δυσμενείς φήμες σε βάρος της. Εφόσον δεν προκύπτει κάτι τέτοιο, η κρίση του Δικαστηρίου περί υπέρβασης της εύλογης διάρκειας της δίκης συνιστά επαρκή ικανοποίηση της αιτούσας ανώνυμης εταιρείας, για την όποια μη περιουσιακή βλάβη αυτή υπέστη από την καθυστέρηση της έκδοσης απόφασης (ΣτΕ μονομελούς σύνθεσης 502/2017). Τέλος ναι μεν αντικείμενο της δίκαιης ικανοποίησης είναι κατά κύριο λόγο η καταβολή χρηματικής ικανοποίησης προς αποκατάσταση της ηθικής βλάβης του διαδίκου από τα αισθήματα άγχους ή ταλαιπωρίας που προκλήθηκαν σε αυτόν από την μακροχρόνια αβεβαιότητα για την έκβαση της υπόθεσής του που εκκρεμεί, για την οποία μάλιστα, όπως ήδη προαναφέρθηκε, υφίσταται επί φυσικών προσώπων ισχυρό μαχητό τεκμήριο από τη διαπίστωση της προσβολής, ήτοι της υπέρβασης της εύλογης διάρκειας της δίκης, πλην όμως τούτο δεν αποκλείει την αποκατάσταση και της υλικής ζημίας που αυτός υπέστη από την καθυστέρηση (ΣτΕ μονομελούς σύνθεσης 2975/2013). Σύμφωνα όμως με την νομολογία του ΕΔΔΑ για την επιδίκαση αποζημίωσης προς αποκατάσταση της υλικής ζημίας απαιτείται η συνδρομή άμεσου αιτιώδους συνδέσμου μεταξύ της καθυστέρησης στην εκδίκαση της υπόθεσης και της επελθούσας ζημίας, υπό την έννοια ότι η ζημία πρέπει να οφείλεται αποκλειστικά στην καθυστέρηση αυτή (ΕΔΔΑ Παπαστεφάνου κατά Ελλάδος - 2008). Γενικότερα, επί παραβίασης του άρθρου 6 παρ.1 της ΕΣΔΑ, όπου η επικαλουμένη υλική ζημία συνήθως δεν είναι αδιαμφισβήτητη, ούτε μπορεί ευχερώς να υπολογισθεί ως απορρέουσα αμέσως από την επικαλουμένη παραβίαση, το ΕΔΔΑ, αρνούμενο να κάνει υποθέσεις σχετικά με την κατάσταση που θα είχε διαμορφωθεί εάν δεν είχε λάβει χώρα η παραβίαση (εν προκειμένω η υπέρβαση του χρόνου εύλογης διάρκειας της δίκης) αρνείται, στην πλειονότητα των περιπτώσεων, να επιδικάσει αποζημίωση για υλική ζημία και περιορίζεται στην επιδίκαση ποσού μόνο προς αποκατάσταση της ηθικής βλάβης (ΕΔΔΑ, αποφάσεις της 9ης Απριλίου 1984 Goddi κατά Ιταλίας, σκέψη 34, της 24ης Νοεμβρίου 1994 Beaumartin κατά Γαλλίας σκέψη 44, της 28ης Μαΐου 2002 Kingsley κατά Ηνωμένου Βασιλείου σκέψη 43, της 9ης Οκτωβρίου 2003 Ezeh &amp; Connors κατά Ηνωμένου Βασιλείου σκέψη 141 και 143, της 12ης Απριλίου 2006 Martinie κατά Γαλλίας σκέψη 59).
Κατ' ακολουθία των ανωτέρω η από 30.10.2008 ένδικη αίτηση, με την οποία οι αιτούντες, κατ' εφαρμογή των άρθρων 1 επόμ. του Ν. 4239/2014 σε συνδυασμό με τα άρθρα 6 παρ. 1 και 13 της ΕΣΔΑ διώκουν δίκαιη ικανοποίηση, ισχυριζόμενοι ότι η διάρκεια της αναιρετικής δίκης καθυστέρησε αδικαιολόγητα, πρέπει ν' απορριφθεί ως νομικά αβάσιμη, κατά το μέρος που με αυτήν διώκεται η επιδίκαση στην πρώτη αιτούσα ανώνυμη εταιρεία: α) του ποσού των 6.993,83 ευρώ προς αποκατάσταση της υλικής ζημίας που υπέστη από την επιβάρυνσή της με τόκους επιδικίας με επιτόκιο 10,25% επί του επιδικασθέντος σε βάρος της ποσού ύψους 33.236 ευρώ για το διάστημα από 1.5.2016, οπότε κατά τους ισχυρισμούς τους όφειλε να είχε εκδοθεί η απόφαση του Αρείου Πάγου επί της πιο πάνω αίτησης αναίρεσης, μέχρι τις 21.5.2018, οπότε αυτή δημοσιεύθηκε και β) του ποσού των 2.000 ευρώ προς αποκατάσταση της ηθικής βλάβης που αυτή υπέστη από την καθυστέρηση. Και τούτο διότι: α) η επικαλουμένη ζημία, συνισταμένη στην επιβάρυνση της αιτούσας με επί πλέον τόκους επιδικίας κατά το διάστημα της επικαλουμένης υπέρβασης της εύλογης διάρκειας της δίκης δεν συνδέεται κατά τρόπο άμεσο και αποκλειστικό με την πιο πάνω καθυστέρηση, εφ' όσον, όπως ορθώς επισημαίνει και το καθ' ου Ελληνικό Δημόσιο, η τελεσίδικη περάτωση της δίκης ενώπιον των δικαστηρίων της ουσίας είχε ως συνέπεια την εκτελεστότητα της εκδοθείσας σε βάρος της πρώτης αιτούσας απόφασης (άρθ. 904 παρ. 2 εδ. α του ΚΠολΔ) και την συνακόλουθη δυνατότητα της τελευταίας ν' αποφύγει την επιβάρυνσή της με επί πλέον τόκους επιδικίας, καταβάλλοντας οποτεδήποτε στον αντίδικό της την επιδικασθείσα οφειλή αυτής κατά κεφάλαιο, πλέον των μέχρι την καταβολή δεδουλευμένων τόκων επιδικίας, ανεξαρτήτως της επίσπευσης ή μη αναγκαστικής εκτέλεσης σε βάρος της εκ μέρους του αντιδίκου της, η δε επιλογή εκ μέρους της πρώτης αιτούσας ν' αναμείνει την έκδοση απόφασης του Αρείου Πάγου επί της αίτησης αναίρεσης με την ελπίδα της ευδοκίμησης αυτής, συνιστά επιχειρηματική της επιλογή, β) δεν γίνεται ουδεμία επίκληση στην αίτηση ότι η καθυστέρηση αυτή είχε αρνητική επίδραση στην εμπορική πίστη, στην επαγγελματική υπόληψη και γενικότερα στη φήμη και στο κύρος της πρώτης αιτούσας ανώνυμης εταιρείας ή/και ότι επέφερε αβεβαιότητα στο σχεδιασμό και στην πραγματοποίηση των εμπορικών της δραστηριοτήτων ή/και στην εν γένει διοίκηση των υποθέσεών της, ούτε βεβαίως μπορεί να γίνει λόγος για ταλαιπωρία της ανώνυμης εταιρείας και πρόκληση αβεβαιότητας σε αυτήν από την καθυστέρηση στην εκδίκαση της αίτησης αναίρεσης, όπως διαλαμβάνεται στην ένδικη αίτηση, εφ' όσον τα συναισθήματα αυτά προσιδιάζουν σε φυσικό πρόσωπο.
Στην προκειμένη περίπτωση από τα στοιχεία του φακέλου της δικογραφίας και ιδίως από τα προσκομιζόμενα με επίκληση από τους αιτούντες έγγραφα (το καθ' ού η αίτηση Ελληνικό Δημόσιο δεν προσκομίζει έγγραφα) προκύπτουν τα ακόλουθα: Με την με αριθ. 4622/30.3.2015 απόφαση του Μονομελούς Πρωτοδικείου Θεσσαλονίκης, δικάσαντος ως Εφετείου, που εκδόθηκε κατά την τακτική διαδικασία αντιμωλία των διαδίκων, το δευτεροβάθμιο δικαστήριο, επιλαμβανόμενο αντιθέτων εφέσεων αυτών, απέρριψε ως ουσιαστικά αβάσιμη την έφεση των εναγομένων - εκκαλούντων και ήδη αιτούντων και επικύρωσε την εκκαλουμένη με αριθ. 6521/2013 οριστική απόφαση του Ειρηνοδικείου Θεσσαλονίκης. Με την τελευταία αυτή απόφαση, που επικυρώθηκε κατά τα άνω με την απόφαση του δευτεροβαθμίου δικαστηρίου, οι εναγόμενοι και ήδη αιτούντες υποχρεώθηκαν να καταβάλουν, εις ολόκληρο ο καθένας, στον ενάγοντα, αντίδικό τους, επαγγελματία αγρότη - αμπελουργό, το συνολικό ποσό των 32.436,60 ευρώ, πλέον τόκων από την επίδοση προγενέστερης αγωγής αυτού, προς αποκατάσταση της ζημίας την οποία ο τελευταίος υπέστη από την πώληση σε μειωμένη τιμή (0,60 ευρώ το κιλό αντί της αρχικώς συμφωνηθείσας τιμής από 1,20 ευρώ το κιλό) 54.061 κιλών επιτραπέζιων σταφυλιών σουλτανίνα παραγωγής του σε τρίτον, εξ αιτίας της από τον ενάγοντα χρήσης των αναφερομένων στην αγωγή φυτοφαρμάκων - εντομοκτόνων που αυτός είχε αγοράσει το έτος 2005 για τον ψεκασμό των αμπελώνων του από την πρώτη εναγομένη και ήδη πρώτη αιτούσα ανώνυμη εταιρεία παρασκευής και εμπορίας γεωργικών φαρμάκων, της οποίας εκπρόσωπος και διευθύνων σύμβουλος τυγχάνει ο δεύτερος εναγόμενος και ήδη δεύτερος αιτών, αφού μετά γενομένους ελέγχους και, παρά την εξ υπαρχής ενημέρωση των εναγομένων ότι τα προϊόντα των αμπελώνων του (επιτραπέζια σταφύλια σουλτανίνα) διετίθεντο στην αγορά με αυστηρές προδιαγραφές πιστοποίησης και παρά τις σχετικές διαβεβαιώσεις του δευτέρου των εναγομένων, αλλά και των αναγραφομένων στην ετικέτα του προϊόντος σχετικών ενδείξεων, ανευρέθηκαν στα προς πώληση προϊόντα (σταφύλια) του ενάγοντος υπολείμματα του αγορασθέντος οργανοφωσφορούχου φυτοφαρμάκου με την ονομασία Chlorpyrifos, προϊόντος μη εγκεκριμένου μάλιστα για τη συγκεκριμένη χρήση, σε ποσοστό που υπερέβαινε τα όρια για να διατεθούν τα προϊόντα αυτά στην αγορά με άριστη πιστοποίηση, με βάση τις προδιαγραφές AGRO 2 -1 και 2 - 2 και να πωληθούν στην πιο πάνω υψηλή τιμή. Επί πλέον επιδικάσθηκε σε βάρος των εναγομένων και ήδη αιτούντων, ενεχομένων εις ολόκληρο, το συνολικό ποσό των 800 ευρώ ως χρηματική ικανοποίηση προς αποκατάσταση της ηθικής βλάβης του ενάγοντος από την αδικοπραξία. Κατά της απόφασης αυτής του δευτεροβαθμίου δικαστηρίου οι εναγόμενοι και ήδη αιτούντες άσκησαν ενώπιον του Αρείου Πάγου την από 25.6.2015 αίτηση αναίρεσης με πέντε αναιρετικούς λόγους, η οποία κατατέθηκε στη γραμματεία του εκδώσαντος την προσβαλλομένη απόφαση Μονομελούς Πρωτοδικείου Θεσσαλονίκης στις 29.6.2015. Στη συνέχεια, αφού έλαβαν αντίγραφο αυτής, ζήτησαν τον προσδιορισμό δικασίμου προς συζήτηση αυτής στον Άρειο Πάγο. Στις 31 Αυγούστου 2015 ορίσθηκε από την Πρόεδρο του Αρείου ως αρμόδιο για την εκδίκασή της το Α 1 Πολιτικό Τμήμα και προσδιορίσθηκε αυθημερόν δικάσιμος προς συζήτηση αυτής η 7 Μαρτίου 2016. Στις 25 Φεβρουαρίου 2016 ο ορισθείς Εισηγητής - Αρεοπαγίτης υπέβαλε την έγγραφη εισήγηση αυτού, εισηγούμενος την παραδοχή των τρίτου και τέταρτου αναιρετικών λόγων και την απόρριψη των λοιπών. Κατά τη δικάσιμο της 7ης Μαρτίου 2016 η συζήτηση της αίτησης αναίρεσης αναβλήθηκε, λόγω αποχής των δικηγόρων από τα καθήκοντά τους, και ορίσθηκε νέα δικάσιμος προς συζήτηση αυτής η 19 Δεκεμβρίου 2016. Όπως είναι γνωστό στο δικαστήριο από άλλες δικαστικές του ενέργειες (άρθ. 336 παρ. 2 του ΚΠολΔ), την περίοδο εκείνη η αποχή των δικηγόρων από τα καθήκοντά τους λάμβανε χώρα με επαναλαμβανόμενες αποφάσεις των αρμοδίων οργάνων των δικηγορικών συλλόγων για συνέχιση της αποχής σε συνεχόμενα χρονικά διαστήματα μίας ή δύο εβδομάδων το καθένα και διήρκεσε από τα μέσα περίπου του μηνός Δεκεμβρίου 2015 έως τα μέσα Ιουλίου του 2016, ήτοι για διάστημα επτά (7) μηνών περίπου, με συνέπεια την μη εκδίκαση του συνόλου σχεδόν των εκκρεμουσών προς συζήτηση πολιτικών υποθέσεων σε όλα τα δικαστήρια της χώρας κατά τη διάρκεια του πιο πάνω διαστήματος, τη συσσώρευση μεγάλου όγκου εργασίας στα δικαστήρια προς μελλοντική εκδίκαση και την κατά τη διάρκεια αυτής υπολειτουργία των δικαστηρίων της χώρας. Κατά τη δικάσιμο της 19ης Δεκεμβρίου 2016, η ως άνω αίτηση αναίρεσης συζητήθηκε ενώπιον του αρμοδίου Α 1 Τμήματος του Αρείου Πάγου. Η διάσκεψη έλαβε χώρα στις 21 Ιουνίου 2017 και η απόφαση δημοσιεύθηκε στις 21 Μαΐου 2018 με αριθμό 945/2018. Με την απόφαση αυτή απορρίφθηκε η αίτηση αναίρεσης για τυπικούς λόγους και ειδικότερα οι τέσσερις πρώτοι λόγοι αναίρεσης απορρίφθηκαν ως αόριστοι, διότι δεν διαλαμβάνονταν στο αναιρετήριο όλες οι κρίσιμες παραδοχές της προσβαλλόμενης απόφασης, αλλά μόνο αποσπασματικά, ενώ ο πέμπτος λόγος αναίρεσης απορρίφθηκε ως απαράδεκτος, διότι η επικαλούμενη αναιρετική πλημμέλεια της παραβίασης των διδαγμάτων της κοινής πείρας αφορούσε, ως εκ του περιεχομένου της, την παραβίαση αυτών κατά την εκτίμηση των αποδείξεων και όχι κατά την ερμηνεία των κανόνων δικαίου ή κατά την υπαγωγή σ' αυτούς των πραγματικών γεγονότων. Τέλος, από την με αριθ. 3489α/21.11.2018 βεβαίωση του τμήματος καθαρογραφής του Αρείου Πάγου προκύπτει ότι η διαδικασία καθαρογραφής, θεώρησης και υπογραφής της εν λόγω απόφασης ολοκληρώθηκε στις 20 Ιουλίου 2018 και αυτή αρχειοθετήθηκε στις 2 Αυγούστου 2018, οπότε καθίσταται δυνατή η χορήγηση επισήμου πλήρους αντιγράφου της. Συνακόλουθα στην υπό κρίση υπόθεση, το χρονικό διάστημα που πρέπει να ληφθεί κατ' αρχάς υπόψη, προκειμένου να κριθεί εάν συντρέχει ή όχι υπέρβαση της εύλογης διάρκειας της δίκης, άρχισε στις 31 Αυγούστου 2015 με τον προσδιορισμό της προαναφερθείσας αίτησης αναίρεσης στον Άρειο Πάγο και έληξε στις 21 Μαΐου 2018 με την δημοσίευση της με αριθ. 945/21.5.2018 απορριπτικής απόφασης, οπότε οι αιτούντες μπορούσαν να λάβουν γνώση του αποτελέσματος αυτής. Ο απαιτηθείς για την ολοκλήρωση της καθαρογραφής αυτής επί πλέον μέχρι τις 20 Ιουλίου 2018 χρόνος δεν θα ληφθεί υπόψη, αφού στη συγκεκριμένη περίπτωση δεν ανακύπτει ζήτημα εκτέλεσής της ως άνω απόφασης εκ μέρους των αιτούντων και κατά συνέπεια οι αιτούντες δεν υπέστησαν βλάβη κατά τη διάρκεια του χρόνου αναμονής από τη δημοσίευση μέχρι την ολοκλήρωση της καθαρογραφής. Από το διάστημα όμως αυτό που διήρκεσε από 31.8.2015 έως 21.5.2018, ήτοι για δύο (2) έτη, οκτώ (8) μήνες και είκοσι μία (21) ημέρες, πρέπει ν' αφαιρεθεί χρόνος επτά μηνών περίπου, που διήρκεσε η επτάμηνη αποχή των δικηγόρων, ο οποίος επιβράδυνε σημαντικά την όλη διαδικασία, περιλαμβανομένης της εκδίκασης της αίτησης αναίρεσης των αιτούντων. Ο χρόνος αυτός δεν συνυπολογίζεται στον χρόνο εκδίκασης της υπόθεσης, ενόψει των σοβαρών συνεπειών που είχε η ανωτέρω αποχή στην αιφνίδια διόγκωση του αριθμού των προς εκδίκαση υποθέσεων μετά τη λήξη της αποχής κατά τις αμέσως επόμενες δικασίμους και του επακόλουθου φόρτου εργασίας των δικαστών, περιλαμβανομένης και της αίτησης αναίρεσης των αιτούντων, μέχρι την ομαλοποίηση της όλης κατάστασης. Επομένως, η όλη διαδικασία διήρκεσε από 31.8.2015 μέχρι 15.12.2015 (έναρξη αποχής) και από 16.7.2016 (λήξη αποχής) μέχρι 21.5.2018, ήτοι διήρκεσε δύο (2) έτη ένα (1) μήνα και είκοσι μία (21) ημέρες συνολικά. Περαιτέρω προέκυψε ότι οι αιτούντες με τη συμπεριφορά τους δεν συνέβαλαν στην καθυστέρηση, αφού η μοναδική αναβολή που δόθηκε για τη συζήτηση της αίτησης αναίρεσης αυτών οφείλεται στην αποχή των δικηγόρων. Εξ άλλου τα ζητήματα που αντιμετωπίσθηκαν τελικώς με την πιο πάνω απόφαση δεν εμφάνιζαν ιδιαίτερη νομική δυσχέρεια και πολυπλοκότητα, αφού οι λόγοι αναίρεσης απορρίφθηκαν για τυπικούς λόγους, ως αόριστοι οι τέσσερις πρώτοι και ως απαράδεκτος ο πέμπτος εξ αυτών, με βάση τα όσα παγίως δέχεται η νομολογία του Αρείου Πάγου αναφορικά με τα ζητήματα αυτά. Το δε διακύβευμα της υπόθεσης δεν ήταν ιδιαίτερα σημαντικό, αφού αφορούσε απαιτήσεις ύψους 33.236 ευρώ που ανέκυψαν από μία συνήθη εμπορική διαφορά μεταξύ των αιτούντων και πελάτη τους στο πλαίσιο της επιχειρηματικής δραστηριότητας της πρώτης αιτούσας ανώνυμης εταιρείας από την πώληση φυτοφαρμάκων, η οποία όμως ήταν εκκρεμής στα δικαστήρια ήδη από τον Ιούνιο του 2006 [οπότε ο ενάγων άσκησε κατά των εναγομένων την αρχική του αγωγή, η οποία απορρίφθηκε ως αόριστη], ήτοι πολύ πριν την έναρξη της οικονομικής κρίσης και συνεπώς έκτοτε οι αιτούντες μπορούσαν να συνυπολογίσουν τις συνέπειες από την τυχόν αμετάκλητη ευδοκίμηση της αγωγής σε βάρος των και να λάβουν τ' απαιτούμενα μέτρα κατά τον σχεδιασμό και την πραγματοποίηση των εμπορικών δραστηριοτήτων και κατά την εν γένει διοίκηση των υποθέσεων της πρώτης αιτούσας. Κατόπιν τούτων, το Δικαστήριο εκτιμώντας το σύνολο των περιστάσεων της προκειμένης υποθέσεως με βάση και τα προαναφερθέντα κριτήρια, κρίνει ότι το χρονικό διάστημα που διήρκεσε η εκδίκασή της [δύο (2) έτη, ένας (1) μήνας και είκοσι μία (21) ημέρες σε αναιρετικό στάδιο], μετά την αφαίρεση του χρονικού διαστήματος των επτά (7) μηνών που ανάγεται στις αναβολές λόγω της αποχής των δικηγόρων, ικανοποιεί τις απαιτήσεις της "εύλογης διάρκειας" της δίκης, κατά την έννοια των άρθρων 1 και 5 παρ.1 του Ν. 4239/2014, και παράλληλα τις απαιτήσεις της "λογικής προθεσμίας", κατά την έννοια του άρθρου 6 παράγραφος 1 της ΕΣΔΑ, λαμβανομένου περαιτέρω υπ' όψη αφενός μεν ότι το διάστημα αυτό είναι εντός των γενικών χρονικών πλαισίων, όπου το ΕΔΔΑ δέχεται συνήθως ότι δεν υπάρχει υπέρβαση της εύλογης διάρκειας της δίκης, αφ' ετέρου δε του ότι η καθυστέρηση στη δημοσίευση της απόφασης από τη συζήτηση της αίτησης αναίρεσης οφείλεται κατά κύριο λόγο στον έκτακτο φόρτο εργασίας που προέκυψε αμέσως μετά τη λήξη της αποχής και μέχρι την ομαλοποίηση της όλης κατάστασης, ήτοι σε έκτακτες περιστάσεις, προσωρινού χαρακτήρα, μη δεκτικές αντιμετώπισης με οργανωτικά μέτρα πάγιου χαρακτήρα από τις κρατικές αρχές και κατά συνέπεια δεν ήταν αδικαιολόγητη, κατά την έννοια του άρθρου 1 του Ν. 4239/2014. Επομένως, κατά τα λοιπά, η ένδικη από 30.10.2018 αίτηση πρέπει ν' απορριφθεί ως αβάσιμη κατ' ουσία. Τέλος πρέπει να διαταχθεί η εισαγωγή του παραβόλου στο δημόσιο ταμείο, κατ' ανάλογη εφαρμογή του άρθρου 495 παρ. 3 του ΚΠολΔ, όπως ισχύει μετά την αντικατάστασή του με το άρθρο 1 άρθρο τρίτο του Ν. 4335/2015. Εν όψει δε της κατά την κρίση του Δικαστηρίου εύλογης αμφιβολίας των αιτούντων ως προς την έκβαση της ανοιγείσας με την ως άνω από 30.10.2018 αίτηση δίκης, δεν συντρέχει περίπτωση επιβολής σε βάρος τους δικαστικής δαπάνης υπέρ του Δημοσίου, κατ' εφαρμογή του τελευταίου εδαφίου της παρ. 3 του άρθρου 5 του Ν. 4239/2014, που ορίζει ότι σε περίπτωση απόρριψης της αίτησης για δίκαιη ικανοποίηση λόγω υπέρβασης του εύλογου χρόνου διαρκείας της δίκης, η επιδίκαση δικαστικής δαπάνης υπέρ του Δημοσίου είναι δυνητική για το Δικαστήριο.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Απορρίπτει την αίτηση.
Διατάσσει την εισαγωγή του παραβόλου στο δημόσιο ταμείο.
Κρίθηκε, αποφασίσθηκε και δημοσιεύθηκε σε δημόσια συνεδρίαση στην Αθήνα στις 7 Μαΐου 2019.
Ο ΠΡΟΕΔΡΕΥΩΝ ΑΡΕΟΠΑΓΙΤΗΣ Ο ΓΡΑΜΜΑΤΕΑΣ
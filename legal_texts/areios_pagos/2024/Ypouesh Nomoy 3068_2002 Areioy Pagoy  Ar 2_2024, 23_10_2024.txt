Υποθεση Νόμου 3068/2002 Αρείου Πάγου  Αρ. 2/2024, 23/10/2024
Αριθμός απόφασης 2/2024
ΤΟ ΚΑΤΑ ΤΟ ΑΡΘΡΟ 2 ΤΟΥ Ν. 3068/2002 ΤΡΙΜΕΛΕΣ ΣΥΜΒΟΥΛΙΟ ΤΟΥ ΑΡΕΙΟΥ ΠΑΓΟΥ
Συγκροτήθηκε από τους: Ιωάννα Κλάπα-Χριστοδουλέα, Πρόεδρο του Αρείου Πάγου, Ελένη Μπερτσιά, Τριανταφύλλη Δρακοπούλου-εισηγήτρια, Αρεοπαγίτες.
Συνήλθε με την παρουσία και του γραμματέα Παναγιώτη Μπούκη στις 23 Οκτωβρίου 2023, ημέρα Δευτέρα και ώρα 11.00, στο μέγαρο του Αρείου Πάγου και στο γραφείο της Προέδρου του. Αφού έλαβε υπόψη την από 8.10.2021 αίτηση του Α. Α. του Ι., κατοίκου ..., κατά της Αποκεντρωμένης Διοίκησης Αιγαίου, Γενική Διεύθυνση Εσωτερικής Λειτουργίας, Διεύθυνση Διοικ/κου-Οικ/κου, Ν. Αιγαίου, Τμήμα Τοπικής Αυτοδιοίκησης και Ν.Π. Ν. Δωδ/σου, με την οποία αυτός παραπονείται για τη μη συμμόρφωση του καθ' ου με την 169/2013 αμετάκλητη απόφαση του Μονομελούς Πρωτοδικείου Ρόδου, καθώς και τα στοιχεία του φακέλου της, δεν κρίνεται αναγκαία η διά του πληρεξουσίου της δικηγόρου παράσταση ενώπιον του συμβουλίου (άρθρ. 2 παρ. 3 Π.Δ. 61/2004).
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Ο ν. 3068/2022 ορίζει στο άρθρο 1 εδ. α' και β' ότι "Το Δημόσιο, οι οργανισμοί τοπικής αυτοδιοίκησης και τα λοιπά νομικά πρόσωπα δημοσίου δικαίου έχουν υποχρέωση να συμμορφώνονται χωρίς καθυστέρηση προς τις δικαστικές αποφάσεις και να προβαίνουν σε όλες τις ενέργειες που επιβάλλονται για την εκπλήρωση της υποχρέωσης αυτής και για την εκτέλεση των αποφάσεων. Δικαστικές αποφάσεις κατά την έννοια του προηγούμενου εδαφίου είναι όλες οι αποφάσεις των διοικητικών, πολιτικών, ποινικών και ειδικών δικαστηρίων που παράγουν υποχρέωση συμμόρφωσης ή είναι εκτελεστές κατά τις οικείες δικονομικές διατάξεις και τους όρους που κάθε απόφαση τάσσει". Περαιτέρω, με τις διατάξεις των άρθρων 3 του ν. 3068/2002 και 3 του π.δ. 61/2004 προβλέπεται διαδικασία προσκλήσεως του Δημοσίου, των ΟΤΑ και των λοιπών Ν.Π.Δ.Δ. σε συμμόρφωση με δικαστική απόφαση και κύρωσης για τη μη συμμόρφωση. Κατά το άρθρο 3 παρ. 1 του π.δ. 61/2004, το Συμβούλιο συντάσσει πρακτικό μέσα σε δύο μήνες από τότε που περιέρχεται σ' αυτό η αίτηση, με το οποίο, εφόσον συντρέχει περίπτωση, καλεί την αρχή να υποβάλει στοιχεία και απόψεις, σύμφωνα με το άρθρο 3 παρ. 1 του Ν. 3068/2002. Σε αντίθετη περίπτωση απορρίπτει την αίτηση με απόφαση, η οποία περιέχει συνοπτική αιτιολογία. Κατά την έννοια της πρώτης των προαναφερομένων διατάξεων ως δικαστική απόφαση που υπόκειται στη διαδικασία του νόμου, νοείται η οριστική καταψηφιστική απόφαση, που έχει εκδοθεί κατά την τακτική ή κάποια ειδική διαδικασία και επιλύει οριστικά τη διαφορά, κατέστη δε τελεσίδικη, περιέχουσα κατά το άρθρο 904 παρ. 4, 2 ΚΠολΔ δυνατότητα αναγκαστικής εκτέλεσης και παράγουσα αντίστοιχη υποχρέωση συμμόρφωσης. Στην προκειμένη περίπτωση, από τα έγγραφα του φακέλου προκύπτει ότι: Ο αιτών Α. Α. του Ι. με την από 8.10.2021 αίτησή του, που κατατέθηκε αρμοδίως στη γραμματεία του Αρείου Πάγου, στις 2.3.2023, ζητεί κατ' εκτίμηση αυτής να συμμορφωθεί η καθ' ης Αποκεντρωμένη Διοίκηση αιγαίου Γενική Διεύθυνση Εσωτερικής Λειτουργίας, Διεύθυνσης Διοικητικού - Οικονομικού, Ν. Αιγαίου, Τμήμα Τοπικής Αυτοδιοίκησης και Ν.Π. Ν.Δωδεκανήσου με την υπ' αριθμ. 169/2013 απόφαση του Μονομελούς Πρωτοδικείου Ρόδου, η οποία κατέστη αμετάκλητη και υποχρεώνει το τότε εναγόμενο ΝΠΔΔ με την επωνυμία "ΔΗΜΟΣ ΡΟΔΟΥ" να αποδέχεται τις προσηκόντως προσφερόμενες υπηρεσίες του τότε ενάγοντος και ήδη ασκούντος ως εργάτη καθαριότητας με σχέση εξαρτημένης εργασίας ιδιωτικού δικαίου αορίστου χρόνου καταβάλλοντας τις αποδοχές του απειλουμένης χρηματικής ποινής 100 ευρώ κατά του εναγομένου για κάθε ημέρα μη συμμόρφωσής του με την απόφαση αυτή, αφού εγκρίνει την από 14.2.2018 και με αριθμ. πρωτ. 2/9756 απόφαση του Δημάρχου Ρόδου για κατάταξη αυτού σε συνιστώμενη προσωποπαγή θέση, αναδρομικά από 22.5.2012, η οποία λήφθηκε ως συμμόρφωση της διοίκησης στην ως άνω 169/2019 απόφαση. Η αίτηση όμως αυτή είναι απαράδεκτη καθόσον στρέφεται κατά μη διαδίκου, αφού στην άνω δίκη διάδικος - αντίδικος του τότε ενάγοντος και ήδη αιτούντος ήταν μόνο ο ΔΗΜΟΣ ΡΟΔΟΥ και όχι η Αποκεντρωμένη Διοίκηση Αιγαίου, Γενική Διεύθυνση Εσωτερικής Λειτουργίας Διεύθυνση Διοικητικού - Οικονομικού, Ν. Αιγαίου, ούτε η ως άνω αναφερομένη απόφαση του Δημάρχου Ρόδου αποτελεί δικαστική απόφαση κατά την προεκτεθείσα έννοια.
Συνεπώς, η αίτηση αυτή πρέπει να απορριφθεί ως απαράδεκτη (απόφαση 8/2019 του Συμβουλίου τούτου).
ΓΙΑ ΤΟΥΣ ΛΟΓΟΥΣ ΑΥΤΟΥΣ
ΑΠΟΡΡΙΠΤΕΙ την από 8.10.2021 (με αρ. κατ. 3/2.3.2023) αίτηση του Α. Α. του Ι., κατοίκου ....
Κρίθηκε και αποφασίστηκε στην Αθήνα στις 23 Οκτωβρίου 2023 και εκδόθηκε στην Αθήνα στις 4 Ιανουαρίου 2024.
Η ΠΡΟΕΔΡΟΣ Ο ΓΡΑΜΜΑΤΕΑΣ
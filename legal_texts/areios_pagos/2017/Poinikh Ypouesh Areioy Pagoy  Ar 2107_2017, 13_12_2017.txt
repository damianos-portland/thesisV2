Αριθμός 2107/2017
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ζ' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Αγγελική Αλειφεροπούλου, Αντιπρόεδρο του Αρείου Πάγου, Δημήτριο Γεώργα, Δημήτριο Τζιούβα, Μαρία Γκανιάτσου και Γρηγόριο Κουτσοκώστα - Εισηγητή, Αρεοπαγίτες.
Συνήλθε σε δημόσια συνεδρίαση στο Κατάστημά του στις 6 Δεκεμβρίου 2017, με την παρουσία της Αντεισαγγελέως του Αρείου Πάγου Ελένης Μετσοβίτου - Φλουρή, (κωλυομένης της Εισαγγελέως) και της Γραμματέως Αικατερίνης Αναγνωστοπούλου, για να δικάσει την αίτηση της αναιρεσείουσας- κατηγορουμένης Ε. Π. του Χ., κατοίκου ..., που εκπροσωπήθηκε από τον πληρεξούσιο δικηγόρο της Ιωάννη Ηρειώτη, για αναίρεση της υπ' αριθ. 7349/2016 απόφασης του Τριμελούς Εφετείου Πλημμελημάτων Αθηνών.
Mε πολιτικώς ενάγοντα τον Γ. Γ. του Χ., κατοίκου ..., ο οποίος δεν εμφανίστηκε.
Το Τριμελές Εφετείο Πλημμελημάτων Αθηνών με την ως άνω απόφασή του διέταξε όσα λεπτομερώς αναφέρονται σ' αυτή, και η αναιρεσείουσα-κατηγορουμένη ζητεί την αναίρεση αυτής, για τους λόγους που αναφέρονται στην από 25 Σεπτεμβρίου 2017 αίτησή του αναιρέσεως, η οποία επιδόθηκε στην Εισαγγελία του Αρείου Πάγου στις 26 Σεπτεμβρίου 2017, και καταχωρίστηκε στο οικείο πινάκιο με τον αριθμό .../2017.
Αφού άκουσε
Τον πληρεξούσιο δικηγόρο της αναιρεσείουσας, που ζήτησε όσα αναφέρονται στα σχετικά πρακτικά και την Αντεισαγγελέα, που πρότεινε να απορριφθεί η προκείμενη αίτηση αναίρεσης.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Σύμφωνα με τη διάταξη του άρθρου 386 παρ. 1 του ΠΚ, "Όποιος με σκοπό να αποκομίσει ο ίδιος ή άλλος παράνομο περιουσιακό όφελος βλάπτει ξένη περιουσία πείθοντας κάποιον σε πράξη, παράλειψη ή ανοχή με την εν γνώσει παράσταση ψευδών γεγονότων σαν αληθινών ή την αθέμιτη απόκρυψη ή παρασιώπηση αληθινών γεγονότων τιμωρείται με φυλάκιση τουλάχιστον τριών μηνών και αν η ζημιά που προξενήθηκε είναι ιδιαίτερα μεγάλη, με φυλάκιση τουλάχιστον δύο ετών". Από τη διάταξη αυτή προκύπτει ότι για τη στοιχειοθέτηση του εγκλήματος της απάτης απαιτούνται: 1) Παραπλανητική συμπεριφορά του δράστη, η οποία συνίσταται είτε στην παράσταση ψευδών γεγονότων ως αληθινών είτε στην αθέμιτη απόκρυψη είτε στην παρασιώπηση αληθινών γεγονότων, 2) πρόκληση στον παθόντα, από την παραπλανητική συμπεριφορά του δράστη, πλάνης, δηλαδή ανεπίγνωτης διάστασης μεταξύ της βούλησης και της δήλωσης βούλησης, ή διατήρηση ή ενίσχυση της υπάρχουσας (πλάνης), 3) ύπαρξη αιτιώδους συνδέσμου μεταξύ της παραπλανητικής συμπεριφοράς του δράστη και της πλάνης που προκλήθηκε από αυτή στον παθόντα, 4) πράξη, παράλειψη ή ανοχή, εξαιτίας της πλάνης, από τον παθόντα,η οποία (πράξη κλπ) ενέχει περιουσιακή διάθεση, 5) ύπαρξη αιτιώδους συνάφειας μεταξύ της πλάνης του παθόντος και της περιουσιακής διάθεσης, 6) επέλευση, εξαιτίας της περιουσιακής διάθεσης που έγινε από εκείνον που παραπλανήθηκε, βλάβης στην περιουσία αυτού ή άλλου, η οποία συνίσταται είτε στη μείωση είτε στη χειροτέρευση της περιουσίας του παθόντος και 7) δόλος του δράστη, που περιλαμβάνει τη γνώση και τη θέληση των στοιχείων του εγκλήματος και του μεταξύ αυτών αιτιώδους συνδέσμου, καθώς και σκοπός του δράστη να αποκομίσει ο ίδιος ή άλλος παράνομο περιουσιακό όφελος, όχι όμως και πραγματοποίηση του οφέλους αυτού. Όταν οι ψευδείς παραστάσεις επαναλαμβάνονται μέχρις ότου καλλιεργηθεί στο εξαπατηθέν πρόσωπο η επιδιωκόμενη πλάνη, ο χρόνος τέλεσης της απάτης, κατά την έννοια του άρθρου 17 Π.Κ., συμπίπτει με την τελική ολοκλήρωση της απατηλής συμπεριφοράς και είναι αδιάφορος ο τυχόν μεταγενέστερος χρόνος επέλευσης της περιουσιακής ζημίας του παθόντος, με την οποία ολοκληρώνεται η απάτη (ΑΠ 928/2011, ΑΠ 1640/2008, ΑΠ 1057/2008, ΑΠ 1081/2007, ΑΠ 1331/2005, ΑΠ 1639/2002, ΑΠ 1310/2001, ΑΠ 1627/1999). Περαιτέρω, η ύπαρξη του δόλου, που απαιτείται, κατά το άρθρο 26 παρ. 1 του ΠΚ, για την θεμελίωση της υποκειμενικής υπόστασης του εγκλήματος και συνίσταται, σύμφωνα με το άρθρο 27 παρ. 1 του ίδιου Κώδικα, στη θέληση παραγωγής των περιστατικών, τα οποία κατά το νόμο απαρτίζουν την έννοια της αξιόποινης πράξης, δεν είναι, κατ' αρχήν, αναγκαίο να αιτιολογείται ιδιαιτέρως, αφού αυτός ενυπάρχει στη θέληση παραγωγής των πραγματικών περιστατικών, που συγκροτούν την αντικειμενική υπόσταση του εγκλήματος και εξυπακούεται ότι υπάρχει σε κάθε συγκεκριμένη περίπτωση από την πραγμάτωση των περιστατικών αυτών, προκύπτει δε από τις ειδικότερες συνθήκες της τέλεσης του, οπότε διαλαμβάνεται περί αυτού (δόλου) αιτιολογία στην κύρια αιτιολογία για την ενοχή, ενώ, όταν αξιώνονται από το νόμο πρόσθετα στοιχεία για την υποκειμενική υπόσταση του εγκλήματος, όπως η "εν γνώσει" ορισμένου περιστατικού τέλεση της πράξης (άμεσος δόλος) ή η επιδίωξη ορισμένου περαιτέρω "σκοπού" (εγκλήματα με υπερχειλή υποκειμενική υπόσταση), τότε η αιτιολογία πρέπει να εκτείνεται και στα στοιχεία αυτά, τα οποία απαιτούνται και στο έγκλημα της απάτης. Εξάλλου, έλλειψη της απαιτούμενης, από τα άρθρα 93 παρ. 3 του Συντάγματος και 139 του ΚΠοινΔ, ειδικής και εμπεριστατωμένης αιτιολογίας της καταδικαστικής απόφασης, η οποία (έλλειψη) ιδρύει λόγο αναίρεσης από το άρθρο 510 παρ. 1 στοιχ. Δ' του ΚΠοινΔ, υπάρχει, όταν δεν εκτίθενται σ' αυτή, με πληρότητα, σαφήνεια και χωρίς αντιφάσεις ή λογικά κενά, τα πραγματικά περιστατικά, που λήφθηκαν υπόψη από το δικαστήριο για το σχηματισμό της κρίσεως του περί της συνδρομής των αντικειμενικών και υποκειμενικών στοιχείων του εγκλήματος, τα αποδεικτικά μέσα από τα οποία συνήγαγε το δικαστήριο τα περιστατικά αυτά και οι σκέψεις με τις οποίες έγινε η υπαγωγή τους στις ουσιαστικές ποινικές διατάξεις που εφαρμόσθηκαν. Τέλος, λόγο αναίρεσης της απόφασης συνιστά, κατά το άρθρο 510 παρ. 1 στοιχ. Ε' του ΚΠοινΔ, και η εσφαλμένη εφαρμογή ή ερμηνεία ουσιαστικής ποινικής διάταξης. Εσφαλμένη ερμηνεία υπάρχει, όταν το δικαστήριο αποδίδει στο νόμο διαφορετική έννοια από εκείνη που πραγματικά έχει, ενώ εσφαλμένη εφαρμογή, όταν το δικαστήριο, χωρίς να παρερμηνεύσει το νόμο, δεν υπάγει ορθά τα πραγματικά περιστατικά, που δέχθηκε ότι αποδείχθηκαν, στη διάταξη που εφαρμόσθηκε. Περίπτωση εσφαλμένης εφαρμογής ουσιαστικής ποινικής διάταξης, που ιδρύει τον ανωτέρω αναιρετικό λόγο (από το άρθρο 510 παρ. 1 στοιχ. Ε' του ΚΠοινΔ), συνιστά και η εκ πλαγίου παραβίαση της διάταξης αυτής, η οποία (παραβίαση) υπάρχει, όταν στο πόρισμα της απόφασης, που προκύπτει από την αλληλοσυμπλήρωση του σκεπτικού και του διατακτικού της και ανάγεται στα στοιχεία και στην ταυτότητα του εγκλήματος, έχουν εμφιλοχωρήσει ασάφειες, αντιφάσεις ή λογικά κενά, που καθιστούν ανέφικτο τον αναιρετικό έλεγχο σε σχέση με την ορθή εφαρμογή του νόμου, οπότε η απόφαση δεν έχει νόμιμη βάση. Στην προκείμενη περίπτωση, όπως προκύπτει από το περί ενοχής σκεπτικό της προσβαλλόμενης, με αριθμό 7349/2016, απόφασης του, το Τριμελές Εφετείο (Πλημμελημάτων) Αθηνών, που δίκασε σε δεύτερο βαθμό, μετά από συνεκτίμηση όλων των αποδεικτικών μέσων, τα οποία προσδιορίζονται κατ' είδος σ' αυτή, δέχθηκε, ανελέγκτως, ότι αποδείχθηκαν τα ακόλουθα: "Η αποβιώσασα εγκαλούσα Α. Γ. και η κατηγορουμένη γνωρίστηκαν το έτος 1994, όταν η τελευταία υπό την ιδιότητα της ιατρού στο καρδιοχειρουργικό κέντρο "..." προσέφερε τις υπηρεσίες της στον πάσχοντα σύζυγο της εγκαλούσας, έκτοτε δε ανέπτυξαν στενή φιλική σχέση. Το Δεκέμβριο του έτους 2009 η κατηγορουμένη, ούσα σε δεινή οικονομική κατάσταση λόγω ληξιπροθέσμων οφειλών της προς την αρμόδια οικονομική υπηρεσία, απευθύνθηκε στη φίλη της Α. Γ., γνωρίζοντας ότι διαθέτει βιοτεχνία ενδυμάτων και ότι είναι οικονομικά εύρωστη, ζητώντας οικονομική ενίσχυση ύψους 40.000 ευρώ. Προς τούτο η εγκαλούσα εξέδωσε στην Αθήνα την 28-12-2009 την υπ' αριθμ. ... μεταχρονολογημένη επιταγή της Τράπεζας "...", με ημερομηνία έκδοσης 20-6-2010, ποσού 40.000 ευρώ, πληρωτέα σε διαταγή Α. Β., με τον οποίο η εγκαλούσα ουδεμία προσωπική ή επαγγελματική σχέση είχε, την παρέδωσε δε στην κατηγορουμένη, η οποία αυθημερόν την παρέδωσε στον Α. Β.. Ο τελευταίος, αφού την οπισθογράφησε, κατέθεσε την επιταγή αυτή την 30-12-2009 στην ... ως αξία σε ενέχυρο και με το ισόποσο της εν λόγω επιταγής εξοφλήθηκε συμψηφιστικά μέρος ληξιπροθέσμων οφειλών του προς την Τράπεζα αυτή. Ακολούθως η ..., ως νόμιμη κομίστρια και δικαιούχος της εν λόγω επιταγής, την εμφάνισε νομότυπα προς πληρωμή, όμως ουδέν ποσό εισπράχθηκε λόγω ανάκλησης της εντολής πληρωμής με επαρκές υπόλοιπο, με αποτέλεσμα να ζητήσει και να πετύχει την έκδοση της υπ' αριθμ. .../2010 διαταγής πληρωμής του Δικαστή του Μονομελούς Πρωτοδικείου Αθηνών σε βάρος της εγκαλούσας (εκδότριας της επίμαχης επιταγής) και του Α. Β. (οπισθογράφου), για το ποσό των 40.000 ευρώ. Η εγκαλούσα προέβη στην έκδοση της ως άνω επιταγής προς διευκόλυνση της κατηγορουμένης και πειθόμενη στις διαβεβαιώσεις της τελευταίας ότι αφενός μεν ότι η ίδια αντιμετωπίζει ένα πρόσκαιρο οικονομικό πρόβλημα και ότι έχει στην κυριότητα της ακίνητη περιουσία μεγάλης αξίας και ελεύθερη βαρών στην περιοχή της Αττικής (..., Πεντέλη) και σε κοσμοπολίτικα ελληνικά νησιά, ικανή να καλύψει την όποια ζημία ήθελε τυχόν προκύψει, αφετέρου δε ότι ο Α. Β. τυγχάνει βαθύπλουτος επιχειρηματίας και κατασκευαστής σοβαρών οικοδομικών έργων, με μεγάλη πιστοληπτική τραπεζική ικανότητα. Παράλληλα και προκειμένου να διαβεβαιώσει την εγκαλούσα ότι είχε τη δυνατότητα να καλύψει εγκαίρως το χρηματικό ποσό των 40.000 ευρώ με κατάθεση της στην πληρώτρια Τράπεζα, η κατηγορουμένη προθυμοποιήθηκε να παράσχει πρόσθετη εγγύηση στην εγκαλούσα και την 28-12-2009 μεταβίβασε με οπισθογράφηση στην τελευταία την υπ' αριθμ. ... ισόποση μεταχρονολογημένη επιταγή της . Τράπεζας της Ελλάδος, με ημερομηνία έκδοσης 30-5-2010, ποσού 40.000 ευρώ, εκδόσεως της Μ.-Δ. Χ. του Α., η οποία τυγχάνει θυγατέρα της κατηγορουμένης, σε διαταγή της κατηγορουμένης. Πλην όμως όλες οι παραστάσεις στις οποίες προέβη η κατηγορουμένη προς την εγκαλούσα ήταν εν γνώσει της ψευδείς, καθώς ούτε η ίδια ούτε ο Α. Β. ήταν αξιόπιστοι και φερέγγυοι συναλλασσόμενοι. Στην πραγματικότητα η κατηγορουμένη δεν είχε τη δυνατότητα να καλύψει εγκαίρως την οφειλή της προς την εγκαλούσα από την έκδοση της επίμαχης υπ' αριθμ. ... επιταγής, αφού ορισμένα ακίνητα είχε μεταβιβάσει στα τέκνα της και όσα παρέμειναν στην κυριότητα της ήταν ήδη επιβαρημένα με υποθήκες από διάφορους δανειστές της. Επίσης η ιδία γνώριζε τον Α. Β., πολιτικό μηχανικό, αφού κατά το παρελθόν του είχε αναθέσει την κατασκευή οικοδομής σε ακίνητο της. Τον τελευταίο παρουσίασε εν γνώσει της ψευδώς στην εγκαλούσα ως επιχειρηματία με μεγάλα κέρδη και υψηλές καταθέσεις στα τραπεζικά ιδρύματα, ικανό να προεισπράξει το ποσό των 40.000 ευρώ που αναγραφόταν στην ισόποση πρώτη επιταγή, εκδόσεως της εγκαλούσας. Πλην όμως ο Α. Β. είχε ανεξόφλητες υποχρεώσεις προς την ..., γεγονός που γνώριζε η κατηγορουμένη, και μόλις αυτός οπισθογράφησε και κατέθεσε την επίδικη επιταγή ως αξία σε ενέχυρο στην εν λόγω Τράπεζα, η τελευταία την καταλόγισε έναντι ορισμένων οφειλών του προς αυτή. Περαιτέρω η οφειλή των 40.000 ευρώ δεν μπορούσε να καλυφθεί ούτε από την υπ' αριθμ. ... ισόποση μεταχρονολογημένη επιταγή της ... Τράπεζας της Ελλάδος, η οποία είχε εκδοθεί από τη θυγατέρα της κατηγορουμένης, με πρωτοβουλία της τελευταίας, προς εξασφάλιση δήθεν της εγκαλούσας, διότι δεν υπήρχαν επαρκή διαθέσιμα κεφάλαια στο λογαριασμό της εκδότριας στην πληρώτρια Τράπεζα κατά το χρόνο της πραγματικής έκδοσης της εν λόγω επιταγής (28-12-2009) και μέχρι τη νόμιμη εμφάνιση της για πληρωμή. Πράγματι, όταν την 7-6-2010 η εγκαλούσα εμφάνισε νομότυπα και εμπρόθεσμα την εν λόγω επιταγή προς πληρωμή στην πληρώτρια Τράπεζα δεν πληρώθηκε ελλείψει διαθεσίμων κεφαλαίων και για τον πρόσθετο λόγο ότι η θυγατέρα της κατηγορουμένης και εκδότρια της επιταγής είχε δηλώσει ότι απώλεσε το φύλλο της επιταγής αυτής λευκό (ασυμπλήρωτο). Αποτέλεσμα της ως άνω περιγραφόμενης απατηλής συμπεριφοράς της κατηγορουμένης ήταν να αποκομίσει ο Α. Β. παράνομο περιουσιακό όφελος ανερχόμενο στο χρηματικό ποσό των 40.000 ευρώ, με αντίστοιχη περιουσιακή ζημία της εγκαλούσας, μητέρα του πολιτικώς ενάγοντος, η δε ζημία που προξενήθηκε στην περιουσία της τελευταίας είναι ιδιαίτερα μεγάλη...". Στη συνέχεια, το Δικαστήριο της ουσίας κήρυξε την κατηγορούμενη και ήδη αναιρεσείουσα ένοχη, με την ελαφρυντική περίσταση του πρότερου έντιμου βίου (αρθρ. 84 παρ. 2 περ. α' του ΠΚ), για την αξιόποινη πράξη της απάτης με προξενηθείσα ζημία ιδιαίτερα μεγάλης αξίας σε βάρος της εγκαλούσας Α. Γ., για την οποία (πράξη) της επέβαλε ποινή φυλάκισης δέκα οκτώ (18) μηνών, ανασταλείσα επί τριετία, με το ακόλουθο διατακτικό: "Στην Αθήνα στους κατωτέρω αναφερόμενους χρόνους, τέλεσε τις ακόλουθες αξιόποινες πράξεις: Η Ε. Π. στον ανωτέρω τόπο, κατά τον μήνα Δεκέμβριο του έτους 2009, με σκοπό να αποκομίσει ο Α. Β. παράνομο περιουσιακό όφελος, έβλαψε ξένη περιουσία, πείθοντας κάποιον σε πράξη, με την εν γνώσει παράσταση ψευδών γεγονότων σαν αληθών, η δε ζημία που προξενήθηκε - ζημίας αποτελούσης σε κάθε περίπτωση και της απειλής ή διακινδύνευσης της περιουσίας, καθώς και της δαπάνης για την άρση της αβεβαιότητας δικαστικώς - είναι ιδιαίτερα μεγάλη. Συγκεκριμένα, στον ως άνω τόπο και χρόνο, ενεργώντας με τον προαναφερθέντα τρόπο και σκοπό, η εν λόγω κατηγορούμενη παρέστη σε εν γνώσει της ψευδώς προς την ήδη εγκαλούσα, Α. Γ., ότι τόσο εκείνη όσο και ο Α. Β. ήταν αξιόπιστοι και φερέγγυοι συναλλασσόμενοι, ότι η ίδια ήταν κυρία μεγάλης αξίας ακινήτων ελευθέρων βαρών, στην Πεντέλη Αττικής, στην περιοχή ... Αττικής, σε κοσμοπολίτικα ελληνικά νησιά και αλλού, και ότι, ακόμη, ο Α. Β. ήταν βαθύπλουτος επιχειρηματίας και μεγαλοκατασκευαστής τεχνικών και οικοδομικών έργων, με ασκίαστο επιχειρηματικό παρελθόν, μεγάλη πιστοληπτική τραπεζική ικανότητα και μεγάλα επιχειρηματικά κέρδη. Επιπλέον, η κατηγορούμενη, στον ως άνω τόπο και χρόνο, με τον παραπάνω τρόπο και σκοπό, αφού διαβεβαίωσε εν γνώσει της ψευδώς την εγκαλούσα ότι το κατωτέρω αναφερόμενο χρηματικό ποσό των 40.000,00 ευρώ, που ζητήθηκε από την εγκαλούσα, υπήρχε η δυνατότητα να καλυφθεί εγκαίρως από την ίδια, δια καταθέσεως της στην πληρώτρια Τράπεζα, προκειμένου να πραγματοποιηθεί η εξόφληση της κατωτέρω αναφερόμενης επιταγής της εγκαλούσας στον κομιστή της, η κατηγορουμένη, στον ως άνω τόπο, στις 28.12.2009, ως πρόσθετη εγγύηση και εξασφάλιση, μεταβίβασε, με οπισθογράφηση στην εγκαλούσα την με αριθμό φύλλου ... ισόποση μεταχρονολογημένη, με αναγραφόμενη ημερομηνία έκδοσης την 30.05.2010, επιταγή της ... Τράπεζας της Ελλάδος Α.Ε., εκδόσεως της Μ.-Δ. Χ., (πληρωτέας σε διαταγή της κατηγορουμένης), ενώ περαιτέρω αμφότερες οι δύο διαβεβαίωσαν εν γνώσει τους ψευδώς την εγκαλούσα ότι από το χρόνο της πραγματικής έκδοσης της εν λόγω επιταγής, στις 28.12.2009, και μέχρι τη νόμιμη εμφάνιση αυτής για πληρωμή, υπήρχαν επαρκή κεφάλαια στο λογαριασμό της εκδότριας στην πληρώτρια Τράπεζα της για την εξόφληση της επιταγής αυτής, εφόσον τούτο απαιτείτο. Με τον τρόπο αυτό, η εγκαλούσα πείσθηκε και εξέδωσε και παρέδωσε στην κατηγορουμένη, στην Αθήνα, στις 28.12.2009 την με αριθμό φύλλου 4] ... μεταχρονολογημένη, με αναγραφόμενη ημερομηνία έκδοσης την 20.06.2010, επιταγή της Τράπεζας ..., ποσού 40.000,00 ευρώ, πληρωτέα σε διαταγή του Α. Β.. Την επιταγή αυτή η κατηγορουμένη παρέδωσε αυθημερόν στον Α. Β., ο οποίος, αφού την οπισθογράφησε, την κατέθεσε, στις 30.12.2009, ως αξία σε ενέχυρο στην ..., με το ισόποσο της οποίας (επιταγής) εξοφλήθηκε συμψηφιστικά μέρος ληξιπροθέσμων οφειλών του προς την Τράπεζα αυτή, η οποία (Τράπεζα) ακολούθως ως νόμιμη κάτοχος και δικαιούχος της επιταγής την εμφάνισε νομότυπα προς είσπραξη χωρίς, ωστόσο, η τελευταία να εισπραχθεί λόγω ανάκλησης με επαρκές υπόλοιπο, λόγος για τον οποίο κατόπιν εκδόθηκε, αιτήσει της εν λόγω Τράπεζας, διαταγή πληρωμής, και συγκεκριμένα η υπ' αριθμ. .../2010 διαταγή πληρωμής του Δικαστή του Μονομελούς Πρωτοδικείου Αθηνών, σε βάρος και της εγκαλούσας, για το χρηματικό ποσό των 40.000,00 ευρώ. Όλες οι παραπάνω παραστάσεις στις οποίες προέβη η κατηγορούμενη προς την εγκαλούσα, ήταν εν γνώσει της ψευδείς, καθόσον ούτε εκείνη, ούτε ο Α. Β. ήταν αξιόπιστοι και φερέγγυοι συναλλασσόμενοι, ούτε η ίδια ήταν κυρία μεγάλης αξίας ακινήτων ελευθέρων βαρών, στην Πεντέλη Αττικής, στην περιοχή ... Αττικής, σε κοσμοπολίτικα ελληνικά νησιά ή αλλού, ούτε, ακόμη, ο Α. Β. ήταν βαθύπλουτος επιχειρηματίας και μεγαλοκατασκευαστής τεχνικών και οικοδομικών έργων, με ασκίαστο επιχειρηματικό παρελθόν, μεγάλη πιστοληπτική τραπεζική ικανότητα και μεγάλα επιχειρηματικά κέρδη. Επιπλέον, το χρηματικό ποσό των 40.000,00 ευρώ, που ζητήθηκε από την εγκαλούσα, δεν υπήρχε η δυνατότητα να καλυφθεί εγκαίρως από την ίδια, δια καταθέσεως της στην πληρώτρια Τράπεζα, προκειμένου να πραγματοποιηθεί η εξόφληση της επιταγής της εγκαλούσας στον κομιστή της, ενώ, περαιτέρω, αναφορικά με την με αριθμό φύλλου ... ισόποση μεταχρονολογημένη, με αναγραφόμενη ημερομηνία έκδοσης την 30.05.2010, επιταγή της ... Τράπεζας της Ελλάδος Α.Ε., εκδόσεως της Μ.-Δ. Χ. (πληρωτέας σε διαταγή της κατηγορουμένης), δεν υπήρχαν επαρκή κεφάλαια στο λογαριασμό της εκδότριας στην πληρώτρια Τράπεζα της για την εξόφληση της .... Αποτέλεσμα των ανωτέρω ήταν να αποκομίσει ο Α. Β., εξαιτίας της ως άνω περιγραφόμενης απατηλής συμπεριφοράς της κατηγορουμένης, παράνομο περιουσιακό όφελος ανερχόμενο στο προαναφερθέν χρηματικό ποσό των 40.000,00 ευρώ, με αντίστοιχη ζημία της περιουσίας της εγκαλούσας, η δε ζημία που προξενήθηκε στην περιουσία της τελευταίας είναι ιδιαίτερα μεγάλη". Με αυτά που δέχθηκε το Δικαστήριο της ουσίας, κατά το σκεπτικό σε συνδυασμό με το διατακτικό της προσβαλλόμενης απόφασης του, τα οποία, ως ενιαίο σύνολο, παραδεκτώς αλληλοσυμπληρώνονται, δεν διέλαβε σ' αυτή την απαιτούμενη, κατά τις προαναφερόμενες διατάξεις του Συντάγματος και του ΚΠοινΔ, ειδική και εμπεριστατωμένη αιτιολογία, αφού δεν εκτίθενται σ' αυτή, με σαφήνεια, πληρότητα και χωρίς αντιφάσεις, όλα τα πραγματικά περιστατικά, τα οποία συγκροτούν τη νομοτυπική μορφή του ως άνω εγκλήματος, για το οποίο καταδικάστηκε η αναιρεσείουσα, καθόσον, ενώ δέχεται στο σκεπτικό σκοπό περιουσιακού οφέλους από τη συμπεριφορά της αναιρεσείουσας, δεν προσδιορίζει με σαφήνεια το πρόσωπο το οποίο, κατά τη θέληση αυτής (αναιρεσείουσας), θα αποκόμιζε το παράνομο περιουσιακό όφελος. Ειδικότερα, ενώ στο σκεπτικό δέχεται ότι η αναιρεσείουσα βρισκόταν σε δεινή οικονομική κατάσταση λόγω ληξιπρόθεσμων οφειλών της προς την αρμόδια οικονομική υπηρεσία και για το λόγο αυτό απευθύνθηκε στην εγκαλούσα Α. Γ. και της ζήτησε οικονομική ενίσχυση 40.000 ευρώ, για διευκόλυνση δε της αναιρεσείουσας η εγκαλούσα εξέδωσε στις 28-12-2009 τη μεταχρονολογημένη επιταγή ... επί της Τράπεζας "..." για το ποσό των 40.000 ευρώ και την παρέδωσε σ' αυτή (αναιρεσείουσα) για την αντιμετώπιση των πρόσκαιρων οικονομικών προβλημάτων της, χωρίς να γίνεται αναφορά στο σκοπό αυτής (αναιρεσείουσας) να αποκομίσει οικονομικό όφελος ο Α. Β., στο διατακτικό γίνεται δεκτό, αντιφατικώς, ότι σκοπός της απατηλής συμπεριφοράς της αναιρεσείουσας ήταν να αποκομίσει ο Α. Β. παράνομο περιουσιακό όφελος. Κατά συνέπεια, λόγω της ως άνω ασάφειας των αιτιολογιών της και της αντίφασης μεταξύ του σκεπτικού και του διατακτικού ως προς το αν η αναιρεσείουσα είχε σκοπό να περιποιήσει το παράνομο περιουσιακό όφελος στον εαυτό της ή στον Α. Β., η προσβαλλόμενη απόφαση πάσχει από έλλειψη ειδικής και εμπεριστατωμένης αιτιολογίας και στερείται νόμιμης βάσης, αναφορικά με τη συνδρομή του ανωτέρω στοιχείου της υπερχειλούς υποκειμενικής υπόστασης του παραπάνω εγκλήματος, που απαιτείται, κατά τα προεκτεθέντα, για τη θεμελίωσή του, με συνέπεια να καθίσταται ανέφικτος ο έλεγχος της ορθής εφαρμογής, επί του προκειμένου, της προπαραταθείσας ουσιαστικής ποινικής διάταξης του άρθρου 386 παρ. 1 Π.Κ., η οποία έτσι παραβιάσθηκε εκ πλαγίου. Επομένως, είναι βάσιμος, και ως προς τα δύο σκέλη του, ο σχετικός λόγος της αίτησης αναίρεσης, από το άρθρο 510 παρ. 1 στοιχ. Δ' και Ε' του ΚΠοινΔ, με τον οποίο αποδίδονται στην προσβαλλόμενη απόφαση οι πλημμέλειες αυτές. Κατ' ακολουθίαν τούτων και, εφόσον δεν έχει επέλθει μέχρι σήμερα, εξάλειψη του αξιοποίνου της πράξης της απάτης λόγω παραγραφής, αφού, ενόψει του ότι, με βάση τις παραδοχές της προσβαλλόμενης απόφασης, οι ψευδείς παραστάσεις της αναιρεσείουσας επαναλήφθηκαν μέχρις ότου επέλθει στην εγκαλούσα ή επιδιωχθείσα από την αναιρεσείουσα πλάνη, ο χρόνος τέλεσης της πράξης της απάτης συμπίπτει, σύμφωνα με όσα έχουν εκτεθεί στην αρχή της σκέψης αυτής, με την τελική ολοκλήρωση της απατηλής συμπεριφοράς της αναιρεσείουσας, δηλαδή με την έκδοση από την εγκαλούσα της προαναφερόμενης τραπεζικής επιταγής ... και την παράδοσή της στην αναιρεσείουσα στις 28.12.2009, πρέπει, κατά παραδοχή της υπό κρίση αίτησης αναίρεσης, να αναιρεθεί η προσβαλλόμενη απόφαση, στη συνέχεια δε, αφού παρέλκει πλέον, ως αλυσιτελής, η έρευνα των λοιπών αιτιάσεων που περιέχονται στο αναιρετήριο, να παραπεμφθεί η υπόθεση για νέα συζήτηση στο ίδιο Δικαστήριο, που εξέδωσε την αναιρεθείσα απόφαση, συγκροτούμενο, όμως, από άλλους δικαστές, εκτός από εκείνους, οι οποίοι είχαν δικάσει προηγουμένως (άρθρ. 519 του ΚΠοινΔ).
ΓΙΑ ΤΟΥΣ ΛΟΓΟΥΣ ΑΥΤΟΥΣ
Αναιρεί την απόφαση 7349/2016 του Τριμελούς Εφετείου (Πλημμελημάτων) Αθηνών.
Παραπέμπει την υπόθεση για νέα συζήτηση στο ίδιο Δικαστήριο, το οποίο θα συγκροτηθεί από άλλους δικαστές, εκτός από εκείνους που δίκασαν προηγουμένως.
Κρίθηκε και αποφασίσθηκε στην Αθήνα στις 13 Δεκεμβρίου 2017.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 19 Δεκεμβρίου 2017.
Η ΑΝΤΙΠΡΟΕΔΡΟΣ     Η ΓΡΑΜΜΑΤΕΑΣ
Αριθμός 2088/2017
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ε' ΠΟΙΝΙΚΟ ΤΜΗΜΑ-(ΩΣ ΣΥΜΒΟΥΛΙΟ)
Συγκροτήθηκε από τους Δικαστές: Μαρία Χυτήρογλου, Αντιπρόεδρο του Αρείου Πάγου, Γεώργιο Παπαηλιάδη - Εισηγητή, Ναυσικά Φράγκου, Βασιλική Ηλιοπούλου και Βασιλική Μπαζάκη - Δρακούλη, Αρεοπαγίτες.
Συνήλθε ως συμβούλιο στο Κατάστημά του στις 8 και 15 Δεκεμβρίου 2017, με την παρουσία του Αντεισαγγελέως του Αρείου Πάγου Βασίλειου Πλιώτα (γιατί κωλύεται η Εισαγγελέας) και του Γραμματέως Γεράσιμου Βάλσαμου, για να δικάσει την έφεση του εκκαλούντος - εκζητουμένου (ον.)Π. () Γ. του Γ. και Ν., γεν. στη Στουτγκάρδη Γερμανίας στις 29-3-1966, κατοίκου ... και ήδη κρατούμενου στο Γενικό Κατάστημα Κράτησης Θεσσαλονίκης, κατά της υπ' αριθμ. 811/17-11-2017 απόφασης του Συμβουλίου Εφετών Θεσσαλονίκης και η από 20 Νοεμβρίου 2017 και με αριθμό . έκθεση παραίτησης του δικαιώματος εφέσεως του ανωτέρω εκζητουμένου. Κατά της αποφάσεως αυτής ο εκζητούμενος και τώρα εκκαλών, άσκησε την με αριθμό και ημερομηνία ... Νοεμβρίου 2017 έφεση, για τους λόγους που αναφέρονται σ' αυτήν, η οποία συντάχθηκε ενώπιον του Γραμματέως του Τμήματος Βουλευμάτων του Εφετείου Θεσσαλονίκης Μ. Θ. και την από 20 Νοεμβρίου 2017 και με αριθμό . έκθεση παραίτησης του δικαιώματος εφέσεως, οι οποίες καταχωρίστηκαν στο οικείο πινάκιο με τον αριθμό .../17.
Προκειμένης συζητήσεως
Αφού άκουσε
τον Αντεισαγγελέα ο οποίος πρότεινε απορριφθεί ως απαράδεκτη, λόγω παραιτήσεως, η από 17 Νοεμβρίου 2017 και με αριθμό . έφεση του ανωτέρω εκζητουμένου, κατά της υπ' αριθ.811/17-11-2017 απόφασης του Συμβουλίου Εφετών Θεσσαλονίκης.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Από το συνδυασμό των διατάξεων των άρθρων 474 παρ. 1 και 475 παρ. 1 του Κ.Π.Δ., προκύπτει ότι ο διάδικος μπορεί να παραιτηθεί από το ένδικο μέσο που έχει ασκήσει, άρα και από την έφεση. Η παραίτηση δηλώνεται σύμφωνα με το άρθρο 474 παρ. 1, δηλαδή και στο ακροατήριο, πριν αρχίσει η συζήτηση, με δήλωση που καταχωρίζεται στα πρακτικά της συνεδριάσεως και αν έγινε νόμιμα έχει ως αποτέλεσμα, ύστερα από πρόταση του Εισαγγελέα και την ακρόαση των διαδίκων που τυχόν θα εμφανισθούν, την απόρριψη του ενδίκου μέσου ως απαραδέκτου από το αρμόδιο Δικαστικό Συμβούλιο ή το Δικαστήριο (σε Συμβούλιο) χωρίς να είναι ανάγκη να ερευνηθεί προηγουμένως αν για την άσκησή του έχουν τηρηθεί ή όχι οι νόμιμες διατυπώσεις (Ολ. Α.Π. 6/2005) και την καταδίκη στα έξοδα εκείνου που άσκησε το ένδικο μέσο (άρθρο 476 παρ. 1 του Κ.Π.Δ.). Στην προκειμένη περίπτωση, από τα έγγραφα της δικογραφίας, προκύπτουν τα εξής: Το Συμβούλιο Εφετών Θεσσαλονίκης με την υπ' αριθμ. 811/17-11-2017 απόφασή του αποφάνθηκε υπέρ της εκτελέσεως του με στοιχεία αναφοράς φακέλου από 18-4-2017 Ευρωπαϊκού Εντάλματος Συλλήψεως που εκδόθηκε από την Εισαγγελία Halle της Γερμανίας, βάσει του με αριθμό φακέλου ... από 6-4-2017 εντάλματος συλλήψεως του Ειρηνοδικείου Halle της Γερμανίας κατά του εκκαλούντος Έλληνα υπηκόου (επώνυμο) Γ. (όνομα) Π. του (πατρώνυμο) Γ. και της (μητρώνυμο) Ν., που γεννήθηκε στη Στουτγάρδη της Γερμανίας στις 29 Μαρτίου 1966, κατοίκου ...), στις δικαστικές αρχές της Γερμανίας, σύμφωνα με τις οικείες διατάξεις των άρθρων του Νόμου 3251/2004. Ο τελευταίος πρόσβαλλε εμπρόθεσμα και παραδεκτά την απόφαση αυτή του Συμβουλίου Εφετών Θεσσαλονίκης με την υπ' αριθμ. ...-11-2017 έφεσή του που συντάχθηκε ενώπιον του γραμματέα του Τμήματος Βουλευμάτων του Εφετείου Θεσσαλονίκης Μ. Θ., σύμφωνα με το άρθρο 22 του ιδίου ως άνω Νόμου. Ήδη όμως ο ίδιος ο εκκαλών-εκζητούμενος, στις 20-11-2017, με νομότυπη δήλωσή του ενώπιον της γραμματέως του Τμήματος Βουλευμάτων του Εφετείου Θεσσαλονίκης Σ. Α., παραιτήθηκε της εφέσεώς του. Κατ' ακολουθία των ανωτέρω και σύμφωνα με τα προεκτεθέντα, αφού πρόκειται για νόμιμη παραίτηση από ένδικο μέσο που έχει ασκηθεί, και μετά την από 5 Δεκεμβρίου 2017 και με αριθμό πρωτοκόλλου .../5 Δεκεμβρίου 2017 δήλωση του ιδίου του εκκαλούντος, που συντάχθηκε ενώπιον του Διευθυντή του Γενικού Καταστήματος Κράτησης Θεσσαλονίκης και που απευθύνεται στον Γραμματέα του Αρείου Πάγου, ότι δεν επιθυμεί να εμφανισθεί ενώπιον του Δικαστηρίου αυτού κατά τη δικάσιμο της 8ης Δεκεμβρίου 2017 για να εκθέσει τις απόψεις του, όπως τούτο προκύπτει από τα δύο έγγραφα που υπάρχουν στη δικογραφία και τη μη εμφάνισή του, η κρινομένη έφεση πρέπει να απορριφθεί ως απαράδεκτη (άρθρο 476 παρ. 1 του Κ.Π.Δ.) και να καταδικασθεί ο εκκαλών στα δικαστικά έξοδα (άρθρο 583 παρ. 1 του Κ.Π.Δ.) κατά τα οριζόμενα ειδικότερα στο διατακτικό.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Απορρίπτει την από 17 Νοεμβρίου 2017 και με αριθμό εκθέσεως καταθέσεως ... Νοεμβρίου 2017 έφεση του εκκαλούντος-εκζητουμένου (επώνυμο) Γ. (όνομα) Π. του (πατρώνυμο) Γ. και της (μητρώνυμο) Ν., που γεννήθηκε στην Στουτγάρδη της Γερμανίας, στις 29 Μαρτίου 1966, κατοίκου ...) κατά της υπ' αριθμ. 811/17 Νοεμβρίου 2017 αποφάσεως του Συμβουλίου Εφετών Θεσσαλονίκης.
Καταδικάζει τον εκκαλούντα στα δικαστικά έξοδα, το ύψος των οποίων καθορίζει στο ποσό των διακοσίων πενήντα (250) ευρώ.
Κρίθηκε και αποφασίσθηκε στην Αθήνα στις 12 Δεκεμβρίου 2017.
Εκδόθηκε στην Αθήνα σε δημόσια συνεδρίαση στο ακροατήριό του στις 15 Δεκεμβρίου 2017.
Η ΑΝΤΙΠΡΟΕΔΡΟΣ     Ο ΓΡΑΜΜΑΤΕΑΣ
Αριθμός 2086/2017
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ε' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Μαρία Χυτήρογλου, Αντιπρόεδρο του Αρείου Πάγου, Γεώργιο Παπαηλιάδη - Εισηγητή, Ναυσικά Φράγκου, Βασιλική Ηλιοπούλου και Βασιλική Μπαζάκη - Δρακούλη, Αρεοπαγίτες.
Συνήλθε σε δημόσια συνεδρίαση στο Κατάστημά του στις 10 Νοεμβρίου 2017, με την παρουσία του Αντεισαγγελέα του Αρείου Πάγου Αθανάσιου Ακριτίδη (γιατί κωλύεται η Εισαγγελέας) και του Γραμματέως Γεράσιμου Βάλσαμου, για να δικάσει την αίτηση των αναιρεσειόντων - κατηγορουμένων: 1)Ε. Ν. του Π., κατοίκου ..., 2)Π. Θ. του Ι., κατοίκου ... και 3)Π. Γ. του Ε., κατοίκου ..., οι οποίοι εκπροσωπήθηκαν από τους πληρεξούσιους δικηγόρους τους Γιάννη Σφακιωτάκη, Ματθαίο Χαλκιαδάκη και Θεμιστοκλή Σοφό, για αναίρεση της υπ' αριθ. 405/2017 αποφάσεως του Τριμελούς Πλημ/κείου Χανίων. Με πολιτικώς ενάγον το Ελληνικό Δημόσιο, το οποίο εκπροσωπείται νόμιμα και το οποίο εκπροσωπήθηκε στο ακροατήριο από την Πάρεδρο Ν.Σ.Κ. Ουρανία Μενδρινού.
Το Τριμελές Πλημ/κείο Χανίων με την ως άνω απόφασή του διέταξε όσα λεπτομερώς αναφέρονται σ' αυτή, και oι αναιρεσείοντες - κατηγορούμενοι ζητούν την αναίρεση αυτής, για τους λόγους που αναφέρονται στην αριθ.πρωτ..../27-6-2017 αίτησή τους αναιρέσεως, η οποία καταχωρίστηκε στο οικείο πινάκιο με τον αριθμό ...17.
Αφού άκουσε
Τους πληρεξούσιους δικηγόρους των αναιρεσειόντων και την Πάρεδρο του πολιτικώς ενάγοντος, που ζήτησαν όσα αναφέρονται στα σχετικά πρακτικά και τον Αντεισαγγελέα, που πρότεινε να αναιρεθεί η προσβαλλόμενη απόφαση και να παραπεμφθεί η υπόθεση για νέα συζήτηση στο ίδιο Δικαστήριο, το οποίο θα συγκροτηθεί από άλλους δικαστές εκτός από εκείνους που τη δίκασαν προηγουμένως.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Η από 27-6-2017 και με αριθμό πρωτοκόλλου .../27-6-2017 κοινή δήλωση των 1) Π. Θ. του Ι. και της Κ., κατοίκου ...), 2) Π. Γ. του Ε. και της Ι., κατοίκου ... και 3) Ε. Ν. του Π. και της Α., κατοίκου ..., για αναίρεση της υπ' αριθμ. 405/2017 καταδικαστικής αποφάσεως του Τριμελούς Πλημμελειοδικείου Χανίων ασκήθηκε νομότυπα και εμπρόθεσμα. Επομένως, είναι παραδεκτή και πρέπει να εξετασθεί περαιτέρω κατ' ουσία.
Από τον συνδυασμό των διατάξεων των άρθρων 264 περ. α, 266 παρ. 1 και 28 του Π.Κ. προκύπτει, ότι για τη θεμελίωση του εγκλήματος του εμπρησμού από αμέλεια πρέπει να συντρέχουν οι ακόλουθες προϋποθέσεις: α) ο δράστης να μην κατέβαλε, κατ' αντικειμενική κρίση, την απαιτούμενη προσοχή, που κάθε μέτρια συνετός και ευσυνείδητος άνθρωπος οφείλει να καταβάλει βάσει των νομικών κανόνων, των συνηθειών που επικρατούν και της κοινής πείρας και λογικής, β) να είχε αυτός τη δυνατότητα, ενόψει των προσωπικών του ιδιοτήτων και των γνώσεών του, λόγω της υπηρεσίας ή του επαγγέλματός του, να προβλέψει και να αποφύγει το αξιόποινο αποτέλεσμα, γ) να υπάρχει αντικειμενικός αιτιώδης σύνδεσμος μεταξύ της ενέργειας ή της παραλείψεως του δράστη και του επελθόντος αποτελέσματος και δ) από την προξενηθείσα πυρκαγιά να προκλήθηκε κοινός κίνδυνος σε ξένα πράγματα. Ως κοινός κίνδυνος νοείται εκείνος ο οποίος αφορά ευρύτερο κύκλο εννόμων αγαθών σε έκταση που είναι ανεπίδεκτη προσδιορισμού εκ των προτέρων, είτε και ένα μόνο αντικείμενο που είναι όμως ακαθόριστο ως μέρος της ολότητας. Στο άρθρο 266 του Π.Κ. προστατευόμενο έννομο αγαθό τυγχάνουν η κοινή ασφάλεια και η κοινή ακεραιότητα, οι οποίες κινδυνεύουν από την κακή χρήση της φυσικής δυνάμεως της πυρός, πρόκειται δε για την ανάγκη προφυλάξεως του κοινωνικού συνόλου από τη φωτιά, η οποία είναι ανεξάρτητη της ανάγκης προστασίας της ατομικής ιδιοκτησίας. Τέλος, εμμέσως προστατευόμενο έννομο αγαθό τυγχάνει και η κατά τις διατάξεις του Αστικού Κώδικα περιουσία των πολιτών (Α.Π. 825/2013, Α.Π. 559/2000). Κίνδυνος δε ανθρώπου υπάρχει όταν δημιουργείται πιθανότητα προσβολής της ζωής ή της σωματικής ακεραιότητας έστω και ενός μη κατά πρόσωπον προσδιορισμένου ανθρώπου (Α.Π. 1646/2016, Α.Π. 732/2015). Περαιτέρω, κατά τα άρθρα 4 παρ. 1 εδ. γ' και 5 παρ. 1 περ. Α' εδ. δ' και παρ. 2 του Νόμου 1756/1988, όπως αντικαταστάθηκαν με το άρθρο 3 παρ. 2 του Νόμου 1968/1991, το Πολυμελές Πρωτοδικείο ή Τριμελές Πλημμελειοδικείο συγκροτείται από τον πρόεδρο πρωτοδικών και δύο πρωτοδίκες. Αν δεν υπάρχουν, απουσιάζουν ή κωλύονται οι δικαστές, αναπληρώνονται ένας μόνο πρωτοδίκης πολυμελούς πρωτοδικείου ή τριμελούς πλημμελειοδικείου από πάρεδρο ή ειρηνοδίκη ή πταισματοδίκη της περιφέρειάς τους. Οι αναπληρωτές αυτοί ορίζονται με πράξη του δικαστή που διευθύνει το δικαστήριο και δεν απαιτείται να μνημονεύεται στην απόφαση το είδος του κωλύματος που επέβαλε την αναπλήρωση για ορισμένο διάστημα ή για ορισμένη υπόθεση, ενώ κατά το άρθρο 17 Β παρ. 7 εδ β του Νόμου 1756/1988 "Όπου δεν διενεργείται κλήρωση, ο δικαστής ή ο εισαγγελέας που διευθύνει το δικαστήριο ή την εισαγγελία, αν εμφανισθεί ανυπέρβλητη δυσχέρεια για την κατάρτιση της συνθέσεως του δικαστηρίου, με αιτιολογημένη πράξη του, αντικαθιστά ή ορίζει τους δικαστές ή τον εισαγγελέα αντιστοίχως". Στην προκειμένη περίπτωση, με τον πρώτο λόγο της αναιρέσεως προβάλλεται η αιτίαση ότι επήλθε απόλυτη ακυρότητα της διαδικασίας διότι στην σύνθεση του Δικαστηρίου (Τριμελούς Πλημμελειοδικείου Χανίων), που εξέδωσε την προσβαλλομένη υπ' αριθμ. 405/2017 απόφαση, μετείχε η ειρηνοδίκης Χανίων Μ. Γ., σε αναπλήρωση κωλυομένου Πλημμελειοδίκη, χωρίς να αναφέρεται η πράξη του Προέδρου Πρωτοδικών Χανίων με την οποία ορίσθηκε η αναπλήρωση αυτή και κατά συνέπεια υπάρχει κακή σύνθεση του δικαστηρίου αυτού. Από την επισκόπηση όμως της προσβαλλομένης αποφάσεως προκύπτει ότι γίνεται μνεία του αριθμού της πράξεως του Προέδρου Πρωτοδικών Χανίων (α/2017), έστω ελλιπώς, με την οποία ορίσθηκε κατ' αναπλήρωση ως μέλος της συνθέσεως του δικαστηρίου αυτού η άνω ειρηνοδίκης, ως επίσης γίνεται μνεία ότι κωλύονταν οι λοιποί πλημμελειοδίκες. Κατά την επικρατήσασα μάλιστα άποψη η μη έκδοση της αναφερομένης πράξεως δεν συνεπάγεται ακυρότητα για κακή σύνθεση του δικαστηρίου (Α.Π. 1569/2016, Α.Π. 137/2016, Α.Π. 826/2014, Α.Π. 411/2014). Επομένως, η προβαλλομένη, από άπαντες τους αναιρεσείοντες, αναφερομένη αιτίαση περί απολύτου ακυρότητας είναι αβάσιμη. Άλλωστε, σε κάθε περίπτωση, η οποιαδήποτε λόγω κακής συνθέσεως του δικαστηρίου ακυρότητα έχει καλυφθεί διότι δεν προτάθηκε πριν αρχίσει η αποδεικτική διαδικασία της υποθέσεως (παρ. 11 του άρθρου 17 του Νόμου 1756/1988). Σημειώνεται ότι στο Πρωτοδικείο Χανίων ο προβλεπόμενος οργανικός αριθμός είναι μικρότερος των 15 και η σύνθεση του ανωτέρω Δικαστηρίου δεν καταρτίζεται με κλήρωση ( άρθρο 17 παρ. Β' παρ. 1 του Νόμου 1756/1988). Κατά τη διάταξη του άρθρου 369 παρ. 1 του Κ.Π.Δ.., "όταν τελειώσει η αποδεικτική διαδικασία, εκείνος που διευθύνει την συζήτηση δίνει το λόγο στον εισαγγελέα ή τους εισαγγελείς (άρθρο 32 παρ.2), έπειτα στον πολιτικώς ενάγοντα, ο οποίος πρέπει να αναπτύξει συγχρόνως και το θέμα που αφορά τις απαιτήσεις του, δεν μπορεί όμως να επεκταθεί στο θέμα της ποινής που πρέπει να επιβληθεί, ύστερα στον αστικώς υπεύθυνο και τέλος δίνει το λόγο στον κατηγορούμενο", ενώ κατά την παράγραφο 3 του ίδιου άρθρου "ο κατηγορούμενος ή ο συνήγορός του έχει πάντοτε το δικαίωμα να μιλήσει τελευταίος". Από τη διάταξη αυτή προκύπτει ότι είναι υποχρεωτικό να δοθεί ο λόγος από εκείνον που διευθύνει την συζήτηση στον Εισαγγελέα και στους διαδίκους, σύμφωνα με την παραπάνω κανονισμένη σειρά, στο δε κατηγορούμενο στο τέλος, και αν τούτο δεν ζητηθεί. Η παράβαση της διατάξεως αυτής, ειδικά όταν πρόκειται για κατηγορούμενο, επιφέρει απόλυτη ακυρότητα, κατά το άρθρο 171 παρ. 1 εδ. δ' του Κ.Π.Δ., γιατί αφορά στην υπεράσπιση του κατηγορουμένου και στην άσκηση των δικαιωμάτων που παρέχονται σ' αυτόν και θεσπίζονται ρητά από το νόμο, και ιδρύει τον από το άρθρο 510 παρ. 1 στοιχ. Α' του Κ.Π.Δ. λόγο αναιρέσεως, ο οποίος εξετάζεται αυτεπαγγέλτως (άρθρο 511 του Κ.Π.Δ.). Εξάλλου, κατά τη διάταξη του άρθρου 96 παρ. 1 του ίδιου Κώδικα, "κάθε διάδικος δεν μπορεί να αντιπροσωπεύεται ή να συμπαρίσταται στην ποινική διαδικασία με περισσότερους από δύο συνηγόρους στην προδικασία και τρεις στο ακροατήριο". Από το συνδυασμό των προαναφερομένων διατάξεων προκύπτει ότι ο διευθύνων την συζήτηση, μετά τη λήξη της αποδεικτικής διαδικασίας, έχει υποχρέωση να δώσει τελευταία το λόγο περί ενοχής ή μη στον κατηγορούμενο ή τον συνήγορό του. Αν δε συμπαρίστανται με τον κατηγορούμενο τρεις συνήγοροι και λάβει το λόγο ο ένας από αυτούς, από την παράλειψη της δόσεως του λόγου περί ενοχής στους δεύτερο και τρίτο από τους συνηγόρους του δεν δημιουργείται λόγος αναιρέσεως για απόλυτη ακυρότητα κατά την επ' ακροατηρίου διαδικασία (άρθρο 510 παρ. 1 στοιχ. Α' σε συνδυασμό με το άρθρο 171 παρ. 1 περ. δ' του Κ.Π.Δ), είναι δυνατόν όμως να δημιουργηθεί λόγος αναιρέσεως κατά το άρθρο 510 παρ. 1 στοιχ. Β' , δηλαδή για σχετική ακυρότητα που δεν καλύφθηκε κατά το άρθρο 173 και 174 του Κ.Π.Δ., εάν ζητηθεί ο λόγος από το δεύτερο ή και τρίτο συνήγορο και δεν του δοθεί, από τον Πρόεδρο του Δικαστηρίου (Α.Π. 674/2009) για να υποστηρίξει τον κατηγορούμενο καθ' όν τρόπο νομίζει πλέον συμφέρον για εκείνον. Στην προκειμένη περίπτωση, όπως προκύπτει από τα πρακτικά της προσβαλλομένης υπ' αριθ. 405/2017 αποφάσεως του Τριμελούς Πλημμελειοδικείου Χανίων, που δίκασε σε δεύτερο βαθμό, οι αναιρεσείοντες κατηγορούμενοι, κατά την έναρξη της διαδικασίας, που ήταν παρόντες, διόρισαν ως συνηγόρους τους για να τους υπερασπισθούν από κοινού τους δικηγόρους Ιωάννη Σφακιωτάκη, δικηγόρο Χανίων, Ματθαίο Χαλκιαδάκη, δικηγόρο Πειραιώς και Θεμιστοκλή Σοφό, δικηγόρο Αθηνών. Στην συνέχεια, ο διευθύνων τη συζήτηση του άνω δικαστηρίου, μετά τη κήρυξη από τον ίδιο της λήξεως της αποδεικτικής διαδικασίας και την αγόρευση του Εισαγγελέως επί της ενοχής των κατηγορουμένων, έδωσε το λόγο στον ένα, όπως συνάγεται από τη σχετική διατύπωση, από τους συνηγόρους του τρίτου αναιρεσείοντος Ε. Ν., χωρίς όμως να ζητήσουν να αγορεύσουν και οι λοιποί. Επομένως ο, από το άρθρο 510 παρ.1 στοιχ. Α' του Κ.Π.Δ., λόγος απόλυτης ακυρότητας που προβάλλει ο ανωτέρω αναιρεσείων Ε. Ν., για αυτή τη μη δόση του λόγου σε όλους τους συνηγόρους του είναι αβάσιμος. Από τις διατάξεις του άρθρου 510 παρ. 1 στοιχ. Α' του Κ.Π.Δ. σε συνδυασμό με εκείνες του άρθρου 171 παρ.1 στοιχ. Δ' του ιδίου Κώδικα, προκύπτει ότι επέρχεται απόλυτη ακυρότητα της διαδικασίας αν κατά την επ' ακροατηρίου διαδικασία δεν τηρηθούν από το δικαστήριο οι διατάξεις για την υπεράσπιση και την άσκηση των δικαιωμάτων του κατηγορουμένου. Κατά τη διάταξη δε του άρθρου 333 παρ. 2 του Κ.Π.Δ., ορίζεται ότι: "Εκείνος που διευθύνει δίνει επίσης την άδεια στους διαδίκους, όπως και στους συνηγόρους τους, να υποβάλουν ερωτήσεις στους εξεταζομένους μάρτυρες, πραγματογνώμονες ή τεχνικούς συμβούλους και δεν επιτρέπει ερωτήσεις άσκοπες ή έξω από το θέμα". Επίσης, από την διάταξη του άρθρου 357 παρ. 3 του Κ.Π.Δ., που ορίζει ότι "ο κατηγορούμενος και οι άλλοι διάδικοι, καθώς και οι συνήγοροί τους, έχουν το δικαίωμα να κάνουν απευθείας στο μάρτυρα ή τον πραγματογνώμονα ή τον τεχνικό σύμβουλο του κατηγορουμένου τις ερωτήσεις που είναι χρήσιμες για την εξακρίβωση της αλήθειας". Από τις διατάξεις αυτές, σε συνδυασμό και προς τις διατάξεις των άρθρων 335 παρ. 2 και 170 παρ. 2 του ίδιου Κώδικα, συνάγεται ότι η παραβίαση των άνω διατάξεων του άρθρου 357 του Κ.Π.Δ., δεν τάσσεται επί ποινή ακυρότητας, δεν παραβιάζεται υπερασπιστικό δικαίωμα, ούτε περιλαμβάνεται στις περιπτώσεις απόλυτης ακυρότητας του άρθρου 171 παρ. 1 και 365 παρ. 1 του Κ.Π.Δ., και περαιτέρω ότι, αν ο διευθύνων την συζήτηση πολυμελούς δικαστηρίου δεν δώσει το λόγο στον συνήγορο του κατηγορουμένου, για να υποβάλει ερωτήσεις στους μάρτυρες, για την ανακάλυψη της αλήθειας, δεν επέρχεται ακυρότητα της διαδικασίας για παραβίαση υπερασπιστικών δικαιωμάτων ή για έλλειψη ακροάσεως, από το άρθρο 510 παρ.1 στοιχ. Β' του Κ.Π.Δ., παρά μόνον αν ζητήθηκε ο λόγος για υποβολή ερωτήσεων και σε περίπτωση ρητής ή σιωπηρής άρνησης του διευθύνοντος, αν έγινε αμέσως προσφυγή του συνηγόρου σε ολόκληρο το δικαστήριο για την άσκηση του ως άνω δικαιώματος και τούτο παρέλειψε να αποφανθεί επί της προσφυγής, ή παρά τον νόμο και αναιτιολόγητα την απέρριψε. Στην προκειμένη περίπτωση, οι αναιρεσείοντες προβάλλουν ότι επήλθε απόλυτη ακυρότητα της διαδικασίας, για το λόγο ότι στο ακροατήριο του δικαστηρίου που εξέδωσε την προσβαλλομένη απόφαση, μετά την εξέταση των μαρτύρων δόθηκε μόνο ο λόγος στην Εισαγγελέα, τους Δικαστές για να κάνουν ερωτήσεις στους μάρτυρες όχι όμως και στους συνηγόρους υπερασπίσεως, χωρίς για το ορισμένο του λόγου ενόψει και των διακρίσεων των άρθρων 357 παρ. 3 και 358 του Κ.Π.Δ. να αναφέρουν ότι ζήτησαν το λόγο για να απευθύνουν ερωτήσεις προς τους άνω μάρτυρες ή να κάνουν παρατηρήσεις επί των καταθέσεων αυτών. Όπως προκύπτει από τα πρακτικά της προσβαλλομένης αποφάσεως, πράγματι δεν αναφέρεται στο τέλος της εξετάσεως κάθε μάρτυρα ότι ο Πρόεδρος έδινε το λόγο και στους συνηγόρους υπερασπίσεως, για να απευθύνουν, αν είχαν, ερωτήσεις προς τους άνω μάρτυρες. Σύμφωνα με τα προαναφερθέντα, η παραβίαση των άνω διατάξεων των άρθρων 357 παρ. 3, 333 παρ. 2 και 358 του Κ.Π.Δ., δεν τάσσεται επί ποινή ακυρότητας, στην κρινόμενη δε περίπτωση δεν υποστηρίζεται από τους αναιρεσείοντες, ούτε προκύπτει από τα πρακτικά, ότι οι συνήγοροι των κατηγορουμένων είχαν ζητήσει το λόγο, για να υποβάλουν ερωτήσεις στους μάρτυρες ή παρατηρήσεις επί των καταθέσεών τους και ο διευθύνων την συζήτηση το αρνήθηκε και ότι αυτοί προσέφυγαν σε ολόκληρο το δικαστήριο κατά της αρνήσεως του προέδρου και στην συνέχεια το δικαστήριο τους αρνήθηκε το λόγο για υποβολή ερωτήσεων και παρέλειψε να αποφανθεί επί των προσφυγών και επομένως, ο προβαλλόμενος, υπό την εκτεθείσα αιτίαση, για απόλυτη ακυρότητα της διαδικασίας για παραβίαση υπερασπιστικών δικαιωμάτων συναφής τελευταίος λόγος αναιρέσεως των αναιρεσειόντων κατηγορουμένων, είναι απορριπτέος ως αβάσιμος (Α.Π. 66/2016). Περαιτέρω, από το συνδυασμό των διατάξεων των άρθρων 329, 331, 333, 358, 364 παρ. 2 και 369 του Κ.Π.Δ. προκύπτει ότι, η λήψη υπόψη και η συνεκτίμηση από, το δικαστήριο της ουσίας, ως αποδεικτικού στοιχείου, εγγράφου που δεν αναγνώσθηκε κατά την συζήτηση στο ακροατήριο, συνιστά απόλυτη ακυρότητα και ιδρύει τον από το άρθρο 510 παρ. 1 στοιχ. Α' του Κ.Π.Δ., σε συνδυασμό με το άρθρο 171 παρ. 1 περίπτωση δ' του ίδιου Κώδικα, λόγο αναιρέσεως, διότι έτσι, παραβιάζεται η άσκηση του κατά το άρθρο 358 του ίδιου Κώδικα, δικαιώματος του κατηγορουμένου, να προβαίνει σε δηλώσεις, παρατηρήσεις και εξηγήσεις σχετικά με το αποδεικτικό μέσο. Στα πρακτικά της δημόσιας συζητήσεως, που συντάσσονται, δεν είναι απαραίτητο να αναφέρεται σε ποιο αποδεικτικό θέμα αφορά το έγγραφο, ούτε να καταχωρίζεται το περιεχόμενο του εγγράφου που αναγνώσθηκε. Αρκεί να αναφέρονται στα πρακτικά, τα στοιχεία που προσδιορίζουν την ταυτότητά του, σε τρόπο που μπορεί να διαγνωσθεί ότι αναγνώσθηκε όλο το περιεχόμενό του και ο κατηγορούμενος, γνωρίζοντας πλήρως την ταυτότητά του, να έχει κάθε ευχέρεια να ασκήσει τα από τα άρθρο 358 του Κ.Π.Δ., πιο πάνω δικαιώματά του, δεδομένου μάλιστα ότι, εφόσον συντελείται η ανάγνωση των εγγράφων αυτών, παρέχεται η δυνατότητα στον κατηγορούμενο να προβεί σε δηλώσεις και εξηγήσεις που είναι σχετικές με το περιεχόμενό του, αφού η δυνατότητα αυτή λογικώς δεν εξαρτάται μόνο από τον τρόπο με τον οποίο αναφέρονται στα πρακτικά τα αναγνωσθέντα έγγραφα. Εφόσον δε τα έγγραφα αυτά προσκομίσθηκαν από τον ίδιο τον κατηγορούμενο, δεν, τίθεται, ως προς αυτόν, ζήτημα προσδιορισμού ταυτότητας, προκειμένου να ασκήσει τα πιο πάνω δικαιώματά του, δεδομένου ότι αυτός, ως επικαλούμενος και προσκομίζων αυτά, γνωρίζει το περιεχόμενό τους και μπορεί, έτσι, να προβαίνει, κατ' άρθρο 358 του Κ.Π.Δ., σε δηλώσεις και εξηγήσεις, αναφορικά με τα εν λόγω αποδεικτικά στοιχεία (Α.Π. 780/2016). Στην προκειμένη περίπτωση, όπως προκύπτει από το σκεπτικό της προσβαλλομένης αποφάσεως, το Τριμελές Πλημμελειοδικείο, που την εξέδωσε, στήριξε την περί ενοχής των αναιρεσειόντων κρίση του, εκτός, από άλλες αποδείξεις και σε όλα τα έγγραφα, τα οποία αναγνώσθηκαν και αναφέρονται στα πρακτικά, μεταξύ των άλλων και σε έγγραφο (σελ.26) με αύξοντα αριθμό 3 και τίτλο "Χειρόγραφη έκθεση". Με την πιο πάνω αναφορά του εγγράφου αυτού, επαρκώς προσδιορίζεται η ταυτότητά του και δεν ήταν αναγκαία ειδικότερη αναφορά πρόσθετων στοιχείων προσδιορισμού του, αφού άλλωστε είχε προσκομισθεί και από τους συνηγόρους των κατηγορουμένων και, επομένως αυτοί, γνώριζαν την ταυτότητα και το περιεχόμενό του. Με την γενομένη δε ανάγνωση του κειμένου του, χωρίς να προκύπτει από τα πρακτικά ότι προβλήθηκε αντίρρηση έγινε γνωστό και σε όλους τους παράγοντες της δίκης το περιεχόμενο του εγγράφων αυτού. Άλλωστε από την επισκόπηση των πρακτικών προκύπτει ότι δεν αναγνώσθηκαν άλλα έγγραφα με τον συγκεκριμένο όμοιο ή παρεμφερή χαρακτήρα, τούτο έφερε αύξοντα αριθμό και δεν υποβλήθηκε αίτημα προς ανάγνωση κάποιου άλλου εγγράφου, το οποίο δεν έγινε δεκτό. Η εσφαλμένη, από παραδρομή του εγγράφου αυτού στο σκεπτικό, αναφορά αυτού, ως έγγραφο με τίτλο "..." ενόψει των ανωτέρω και της αξιολογήσεως που γίνεται γι' αυτό, από το δικαστήριο, δεν αναιρεί τα αμέσως προηγούμενα.
Συνεπώς, το Τριμελές Πλημμελειοδικείο, ορθώς έλαβε υπόψη το ως άνω έγγραφο και οι αιτιάσεις των αναιρεσειόντων ότι παραβιάσθηκαν τα υπερασπιστικά τους δικαιώματα, διότι το δικαστήριο της ουσίας, προς στήριξη της περί ενοχής τους, κρίσεώς του, έλαβε υπόψη του το πιο πάνω έγγραφο, χωρίς να προσδιορίζεται η ταυτότητά του, είναι αβάσιμες.
Συνεπώς, ο από το άρθρο 510 παρ.1 στοιχ. Α' του Κ.Π.Δ., λόγος αναιρέσεως της κοινής αιτήσεως των αναιρεσειόντων, με τον οποίο προβάλλεται η πλημμέλεια της κατά το άρθρο 171 παρ. 1 δ' του Κ.Π.Δ. απόλυτης ακυρότητας κατά τη διαδικασία στο ακροατήριο με τις πιο πάνω αιτιάσεις, είναι αβάσιμος στο σύνολό του και πρέπει να απορριφθεί. Εξάλλου, από τις διατάξεις των άρθρων 173 παρ. 1, 174 παρ. 2 και 321 παρ. 1 στοιχ. δ και 4 του Κ.Π.Δ., προκύπτει ότι το κλητήριο θέσπισμα, με το οποίο κλητεύεται ο κατηγορούμενος στο ακροατήριο, πρέπει να περιέχει, μεταξύ άλλων στοιχείων, τον ακριβή καθορισμό της πράξεως για την οποία κατηγορείται. Τα στοιχεία δε της πράξεως πρέπει να είναι τόσα, ώστε ο κατηγορούμενος να λάβει σαφή και λεπτομερή γνώση της κατηγορίας που του αποδίδεται, για να μπορεί να προετοιμάσει την υπεράσπισή του. Ακριβής δε είναι ο καθορισμός, όταν παρατίθενται τα πραγματικά περιστατικά που συγκροτούν την ποινικά επιλήψιμη και διωκόμενη πράξη κατά τα αντικειμενικά και υποκειμενικά στοιχεία της, όπως απαιτεί η οικεία και υποχρεωτικά παρατιθέμενη ποινική διάταξη, η οποία τυποποιεί το έγκλημα και καθορίζει τις προϋποθέσεις του αξιοποίνου της πράξεως και την απειλουμένη ποινή, χωρίς όμως, να απαιτείται η αναφορά περιστατικών και στοιχείων που προσιδιάζουν στα χαρακτηριστικά μιας αιτιολογημένης δικαστικής αποφάσεως, με την οποία το κλητήριο θέσπισμα, ως εισαγωγικό της δίκης έγγραφο, σε καμιά περίπτωση δεν ταυτίζεται (Α.Π. 411/2015, Α.Π. 378/2015, Α.Π. 245/2014). Διαφορετικά υπάρχει σχετική ακυρότητα, η οποία καλύπτεται, αν εκείνος που κλητεύθηκε στη δίκη εμφανισθεί και δεν προβάλλει αντιρρήσεις στην πρόοδο της δίκης. Αν ο κατηγορούμενος δεν εμφανισθεί, τότε η ακυρότητα αυτή δεν καλύπτεται και μπορεί να προταθεί στο δευτεροβάθμιο δικαστήριο μόνο με λόγο εφέσεως κατά της εκκλητής αποφάσεως. Εφόσον η εν λόγω ακυρότητα δεν προταθεί ως λόγος εφέσεως καλύπτεται. Αν δεν καλυφθεί η ακυρότητα αυτή, ιδρύεται λόγος αναιρέσεως, κατά το άρθρο 510 παρ. 1 στοιχ. Β' του Κ.Π.Δ. Στην προκειμένη περίπτωση, όπως προκύπτει από τα πρακτικά και την προσβαλλομένη απόφαση, σε συνδυασμό με την πρωτοβάθμια υπ' αριθμ. 1821/2016 καταδικαστική απόφαση του Μονομελούς Πλημμελειοδικείου Χανίων, με τα πρακτικά της, τις εφέσεις των αναιρεσειόντων που επισκοπούνται, προκειμένου να ερευνηθεί το παραδεκτό του προβαλλομένου συναφούς λόγου αναιρέσεως, οι αναιρεσείοντες, υπέβαλαν στον πρώτο βαθμό ένσταση ακυρότητας του κατηγορητηρίου θεσπίσματος ως αορίστου. Το Μονομελές Πλημμελειοδικείο Χανίων, με την προαναφερομένη απόφασή του απέρριψε την προβληθείσα ένσταση ακυρότητας ως αβάσιμη και στην συνέχεια κήρυξε τους ήδη αναιρεσείοντες κατηγορούμενους ενόχους. Κατά της αποφάσεως αυτής άσκησαν οι ίδιοι εφέσεις στις οποίες ως λόγοι εφέσεως περιλαμβάνονται η κακή εκτίμηση των αποδείξεων και η κακή εφαρμογή των νόμων από το πρωτοβάθμιο δικαστήριο, καθώς και η ακυρότητα του επιδοθέντος κλητηρίου θεσπίσματος. Το δευτεροβάθμιο δικαστήριο, με την προσβαλλομένη απόφασή του, απέρριψε την ένσταση ακυρότητας του επιδοθέντος κλητηρίου θεσπίσματος ως αβάσιμη, με την εξής, κατά πιστή μεταφορά, αιτιολογία: "Η ένσταση περί ακυρότητας του κλητηρίου θεσπίσματος λόγω αναφοράς μόνο της ιδιότητας των τριών κατηγορουμένων (τεχνικός ασφαλείας, βοηθός τεχνικός ασφαλείας, τεχνικός διευθυντής) πρέπει να απορριφθεί ως αβάσιμη καθόσον η ιδιότητά τους αυτή σε συνδυασμό με το ότι περιγράφεται επακριβώς η πράξη στην οποία προέβη ο Θ. Φ. κατά την εκτέλεση εργασιών φλογοκοπής καθώς και η σχέση τους με την εταιρεία "... Ε.Π.Ε." προσδιορίζει τις υποχρεώσεις τους, την ευθύνη τους και τις παραλείψεις τους συνεπεία των οποίων εκδηλώθηκε η πυρκαγιά κατά την εκτέλεση εργασιών φλογοκοπής από μέρους του Θ. Φ.. Επιπρόσθετα δε, η ευθύνη αυτή και οι υποχρεώσεις τους απορρέουν από την σύμβαση δυνάμει της οποίας η εταιρεία "... Ε.Π.Ε." ανέλαβε την εκτέλεση των εργασιών φλογοκοπής στο πολεμικό πλοίο ..., όπως ρητά αναφέρεται στο κλητήριο θέσπισμα και όχι από διάταξη νόμου. Ως εκ τούτου το κλητήριο θέσπισμα δεν πάσχει ακυρότητας και επομένως η προβληθείσα ένσταση πρέπει να απορριφθεί ως αβάσιμη. Ως προς τους λοιπούς αρνητικούς της κατηγορίας ισχυρισμούς το Δικαστήριο επιφυλάσσεται να αποφανθεί μετά την ολοκλήρωση της αποδεικτικής διαδικασίας", που είναι η απαιτουμένη ειδική και εμπεριστατωμένη. Από την παραδεκτή επισκόπηση του προσβαλλομένου κατηγορητηρίου προκύπτει ότι στο από 23-9-2013 προσβληθέν από τους αναιρεσείοντες κατηγορουμένους για ακυρότητα κλητήριο θέσπισμα του Εισαγγελέα Πρωτοδικών Χανίων, περιλαμβάνονται όλα τα αναγκαία και προπαρατεθέντα κατά το άρθρο 321 του Κ.Π.Δ. στοιχεία για την εγκυρότητά του, είναι αυτό ορισμένο και μη αντιφατικό, περιελάμβανε την κατηγορία του καλούντος Εισαγγελέως και αναφέρεται η ιδιαίτερη νομική υποχρέωσή τους να εμποδίσουν την επέλευση του αποτελέσματος που πήγαζε από επιτακτικό κανόνα δικαίου και δη αναφέρεται το άρθρο 70 του Π.Δ/τος 70/1990, αλλά και η από τις αναφερόμενες ιδιότητές τους παράλειψη οφειλομένων ενεργειών για την τήρηση των μέτρων πυρασφάλειας, οι οποίες αναφέρονται στο κλητήριο θέσπισμα, από την οποία δημιουργήθηκε ο κίνδυνος πυρκαγιάς, παρατιθέμενων των πραγματικών περιστατικών από τα οποία προσδιορίζεται η κατά τα άνω ιδιαίτερη νομική τους υποχρέωση, κατά τρόπο που παρεχόταν στους αναιρεσείοντες η δυνατότητα να πληροφορηθούν με σαφήνεια το ακριβές περιεχόμενο της αποδιδομένης σ' αυτούς κατηγορίας και να προετοιμάσουν την υπεράσπισή τους. Με βάση τα προεκτεθέντα στη μείζονα σκέψη, τα προαναφερθέντα και την παραπάνω αιτιολογία της προσβαλλομένης αποφάσεως, το δευτεροβάθμιο δικαστήριο με ορθή ερμηνεία και εφαρμογή των παραπάνω δικονομικών διατάξεων και με την απαιτουμένη αιτιολογία απέρριψε την ένσταση ακυρότητας του κλητηρίου θεσπίσματος και συνεπώς, οι από το άρθρο 510 παρ. 1 στοιχ. Β' και Δ' του Κ.Π.Δ., λόγοι του δικογράφου της αναιρέσεως είναι αβάσιμοι και απορριπτέοι. Περαιτέρω, η απαιτουμένη από το άρθρο 93 παρ. 3 του Συντάγματος και 139 του Κ.Π.Δ. ειδική και εμπεριστατωμένη αιτιολογία, η έλλειψη της οποίας ιδρύει τον από το άρθρο 510 παρ. 1 στοιχ. Δ' του Κ.Π.Δ. λόγο αναιρέσεως, υπάρχει, προκειμένου για καταδικαστική απόφαση, όταν περιέχονται σ' αυτή με σαφήνεια, πληρότητα και χωρίς αντιφάσεις ή λογικά κενά τα πραγματικά περιστατικά, στα οποία στηρίχθηκε η κρίση του δικαστηρίου για την συνδρομή των αντικειμενικών και υποκειμενικών στοιχείων του εγκλήματος, οι αποδείξεις που τα θεμελιώνουν και οι σκέψεις με τις οποίες το δικαστήριο υπήγαγε τα αποδειχθέντα περιστατικά στις ουσιαστικές ποινικές διατάξεις που εφαρμόσθηκαν. Για την ύπαρξη τέτοιας αιτιολογίας είναι παραδεκτή η αλληλοσυμπλήρωση του αιτιολογικού με το διατακτικό, που αποτελούν ενιαίο σύνολο, ενώ, όσον αφορά τα αποδεικτικά μέσα, για την πληρότητα της αιτιολογίας, πρέπει να προκύπτει με βεβαιότητα ότι έχουν ληφθεί υπόψη όλα στο σύνολό τους και όχι ορισμένα μόνο από αυτά. Για τη βεβαιότητα αυτή αρκεί να μνημονεύονται όλα, έστω κατά το είδος τους (μάρτυρες, έγγραφα κ.λ.π.) χωρίς ανάγκη ειδικότερης αναφοράς τους και μνείας του τι προέκυψε από το καθένα. Δεν αποτελούν όμως λόγους αναιρέσεως η εσφαλμένη εκτίμηση εγγράφων, η εσφαλμένη αξιολόγηση των καταθέσεων των μαρτύρων, η παράλειψη αναφοράς και αξιολογήσεως κάθε αποδεικτικού στοιχείου χωριστά και η παράλειψη της μεταξύ τους αξιολογικής συσχετίσεως των αποδεικτικών στοιχείων καθόσον στις περιπτώσεις αυτές πλήττεται η αναιρετικά ανέλεγκτη κρίση του δικαστηρίου της ουσίας. Τέλος, λόγο αναιρέσεως από το άρθρο 510 παρ. 1 στοιχ. Ε' του Κ.Π.Δ. συνιστά η εσφαλμένη ερμηνεία ή εφαρμογή ουσιαστικής ποινικής διατάξεως. Εσφαλμένη ερμηνεία τέτοιας διατάξεως υπάρχει όταν το δικαστήριο αποδίδει σ' αυτή διαφορετική έννοια από εκείνη που πραγματικά έχει, ενώ εσφαλμένη εφαρμογή υπάρχει όταν το δικαστήριο δεν υπήγαγε σωστά τα περιστατικά που δέχθηκε, στη διάταξη που εφαρμόσθηκε. Περίπτωση εσφαλμένης εφαρμογής ουσιαστικής ποινικής διατάξεως υπάρχει και όταν η παραβίαση αυτής γίνεται εκ πλαγίου, γιατί στο πόρισμα που περιλαμβάνεται στο συνδυασμό αιτιολογικού και διατακτικού και αναφέρεται στα στοιχεία και την ταυτότητα του εγκλήματος, έχουν εμφιλοχωρήσει ασάφειες, αντιφάσεις ή λογικά κενά, ώστε να μην είναι εφικτός ο έλεγχος από τον Άρειο Πάγο της ορθής ή μη εφαρμογής της ουσιαστικής ποινικής διατάξεως που εφαρμόσθηκε, οπότε η απόφαση στερείται νόμιμης βάσεως (Α.Π. 469/2016, Α.Π. 21/2016). Στην προκειμένη περίπτωση, όπως προκύπτει από το σκεπτικό της προσβαλλομένης αποφάσεως, το Τριμελές Πλημμελειοδικείο Χανίων, που, δικάζοντας κατ' έφεση, την εξέδωσε, δέχθηκε, κατά την αναιρετικά ανέλεγκτη περί τα πράγματα κρίση του, μετά από εκτίμηση και αξιολόγηση των κατ' είδος αναφερομένων στην εν λόγω απόφαση αποδεικτικών μέσων (ένορκες καταθέσεις μαρτύρων κατηγορίας και υπερασπίσεως, πρακτικά πρωτοβάθμιας δίκης και αναγνωσθέντα έγγραφα, απολογίες κατηγορουμένων), ότι αποδείχθηκαν τα ακόλουθα πραγματικά περιστατικά: "Το ... είχε μετακινηθεί από 23 Νοεμβρίου 2009 στο Ναύσταθμο Κρήτης προκειμένου να ολοκληρωθούν οι εργασίες μακράς ακινησίας οι οποίες είχαν ήδη ξεκινήσει από το έτος 2006 στο Ναύσταθμο Σαλαμίνας. Προς τούτο στις 27 Νοεμβρίου 2009 ανελκύστηκε στην Πλωτή Δεξαμενή 6 του Ναυστάθμου Κρήτης. Μεταξύ των απαιτούμενων εργασιών περιλαμβάνονταν και ελασματουργικές εργασίες καθώς είχε διαγνωστεί φθορά τμημάτων ελασμάτων στη δεξιά και αριστερή πλευρά του σκάφους στην περιοχή του πρυμναίου, εσωκοίλωμα τμήματος ελάσματος στη δεξιά πλευρά του σκάφους στο σημείο της τρόπιδας, τοπικές διαβρώσεις σε δυο σημεία, φθορά σε τμήμα ελάσματος στη δεξιά πλευρά του σκάφους, καθώς και φθορά με αυτοδιάτρηση σε τμήμα ελάσματος στην αριστερή πλευρά του σκάφους. Τις εργασίες αυτές είχε αναλάβει ιδιωτικός φορέας και συγκεκριμένα η (μόνιμος) εργολάβος του Πολεμικού Ναυτικού, εταιρεία περιορισμένης ευθύνης με την επωνυμία "... Ε.Π.Ε." στην οποία κατακυρώθηκε το έργο αυτό δυνάμει της με .../2009 από 17-7-2009 κατακύρωσης εργολαβίας ελασματουργικών εργασιών πλοίων, πλωτών μέσων και πλωτών κατασκευών του Πολεμικού Ναυτικού στους Ναυστάθμους Σαλαμίνας και Κρήτης διάρκειας ενός έτους. Η ανάθεση έγινε προφορικά από τον Διευθυντή της Τεχνικής Διεύθυνσης του Ναυστάθμου Κρήτης, Αντιπλοίαρχο Ν. Μ. με σχετική ενημέρωση για λογαριασμό της ανωτέρω εταιρείας (ιδιωτικός φορέας) προς τον Ε. Ν., βοηθό τεχνικό ασφαλείας της εν λόγω εταιρείας η οποία και ανέλαβε την εκτέλεση των εργασιών αυτών. Πρέπει δε, να σημειωθεί ότι κατά το διάστημά αυτό, διαχειριστής της ανωτέρω εταιρείας ήταν ο εταίρος Π. Θ. του Ι. (πρώτος των κατηγορουμένων), τεχνικός ασφαλείας ήταν ο Π. Γ. του Ε. (δεύτερος των κατηγορουμένων) βοηθός τεχνικού ασφαλείας, υπεύθυνος συνεργείου και βοηθός τεχνικού διευθυντή ήταν ο Ε. Ν. του Π. (τρίτος των κατηγορουμένων) ενώ τεχνικός διευθυντής ήταν ο Θ. Ι. του Π. (δεν περιλαμβάνεται μεταξύ των κατηγορουμένων) και ο Θ. Φ. του Ε. ήταν τεχνίτης φλογοκόπτης. Στα πλαίσια εκτέλεσης των ελασματουργικών εργασιών στις 30-12-2009 κατά την επιθεώρηση του πλοίου σημειώθηκε με μπογιά (metal marker) στην αριστερή πλευρά του πλοίου, κάτω από την ίσαλο γραμμή του σκάφους το τμήμα του ελάσματος που έπρεπε να αντικατασταθεί εκτάσεως 0,8 τ.μ., το οποίο εκτείνονταν από την περιοχή του No 2 κυρίου μειωτήρα στο πρωραίο μηχανοστάσιο έως την No 2 εγκάρσια έδρα της πλευράς του πρυμναίου μηχανοστασίου. Λόγω των αργιών της Πρωτοχρονιάς η εκτέλεση των ελασματουργικών εργασιών άρχισε στις 4-1-2010, ημέρα Δευτέρα, οπότε ο τεχνίτης της ανωτέρω εταιρίας, Θ. Φ., περί ώρα 8.05 άρχισε εργασίες φλογοκοπής από την εξωτερική πλευρά του πολεμικού πλοίου "...". Εν τω μεταξύ είχαν ελεγχθεί και οι δεξαμενές του πλοίου μεταξύ των οποίων και η ... δεξαμενή πετρελαίου που βρίσκεται στην αριστερή πλευρά του Πρυμναίου Μηχανοστασίου ενόψει των εργασιών φλογοκοπής και εκδόθηκε από τον ναύτη Ι. Τ. που εκτελούσε καθήκοντα Χημικού Ναυτιλίας πιστοποιητικό καθαρότητας (GAS FREE) το οποίο αφορούσε τις δεξαμενές του σκάφους. Ο ανωτέρω τεχνίτης συνέχιζε τις εργασίες φλογοκοπής έως 13.10 που εκτελώντας φλογοκοπή πέρασε με οριζόντια τομή στον χώρο του πρυμναίου μηχανοστασίου κινούμενος εντός της ... δεξαμενής πετρελαίου και συγκεκριμένα 9 χιλιοστά περίπου πλάγια πάνω από την κάτω ακμή αυτής που σχηματίζεται από την συγκόλληση του κατακόρυφου διαμήκους ελάσματος (δεξιάς ή εσωτερικής πλευράς της δεξαμενής) και του κελύφους-γάστρας του πλοίου (που αποτελεί και την αριστερή ή εξωτερική πλευρά της δεξαμενής) στην πρωραία και αριστερή πλευρά του πρυμναίου μηχανοστασίου στα ύφαλα του πλοίου. Μετά την ολοκλήρωση της φλογοκοπής επί της οριζοντίου γραμμής μήκους 50 εκατοστών περίπου, ο Θ. Φ. έστριψε την κατεύθυνση της κοπής και συνέχισε προς τα κάτω (κατακόρυφα) με την φλόγα μείγματος οξυγόνου-προπανίου επί του εξωτερικού ελάσματος του σκάφους και μετά κοπή μήκους 40 εκατοστών περίπου και περί ώρα 13.15 άρχισε να ρέει ρευστό φλεγόμενο υγρό από το σημείο της κοπής εξωτερικά του σκάφους και να πέφτει στο δάπεδο της πλωτής δεξαμενής, πλησίον του Θ. Φ. και του επικεφαλής ασφαλείας του πλοίου Δ. Π., ο οποίος αφού σταμάτησε άμεσα τον Θ. Φ., ειδοποίησε όλους τους ακροώμενους για την εκδήλωση πυρκαγιάς στο πρυμναίο μηχανοστάσιο προκειμένου να σπεύσουν για κατάσβεση. Η πυρκαγιά δηλαδή εκδηλώθηκε εξαιτίας του ότι η φλογοκοπή συνεχίστηκε για 40 περίπου εκατοστά εκτός της δεξαμενής ..., σε δυσπρόσιτο χώρο στα κύτη του Πρυμναίου Μηχανοστασίου, ο οποίος δεν είχε καθαριστεί για φλογοκοπή και στον οποίο υπήρχαν σεντίνες και απόνερα και για τον οποίο δεν είχε εκδοθεί πιστοποιητικό καθαρότητας (GAS FREE). Η πυρκαγιά ετέθη υπό έλεγχο ώρα 13.40, ήτοι μετά πάροδο 25 λεπτών, με συνέπεια να υποστεί βλάβες το πολεμικό πλοίο "...". Η εκδήλωση της πυρκαγιάς οφείλεται πέραν της αμελούς συμπεριφοράς των υπευθύνων του πολεμικού πλοίου και στην αμελή συμπεριφορά των παρόντων κατηγορουμένων. Ειδικότερα, ο τρίτος κατηγορούμενος (Ε. Ν. ) μολονότι ήταν όχι μόνο υπεύθυνος συνεργείου αλλά και βοηθός τεχνικού ασφαλείας, καθώς και βοηθός τεχνικού διευθυντή και ως εκ τούτου είχε υποχρέωση συνεχούς και αδιάλειπτης εποπτείας των εργασιών του τεχνίτη Θ. Φ. δεν παρακολουθούσε επισταμένως την εκτέλεση των εργασιών αυτού, ούτε υπέδειξε σ' αυτόν τα αναγκαία μέτρα ασφαλείας που απαιτούσαν οι περιστάσεις στο συγκεκριμένο σημείο φλογοκοπής του πολεμικού πλοίου ..., όπως η διάνοιξη παραθύρου στο έλασμα για επικοινωνία και έλεγχο της εσωτερικής πλευράς του πλοίου, με αποτέλεσμα να συνεχίσει ο Θ. Φ. την φλογοκοπή για 40 περίπου εκατοστά εκτός της δεξαμενής ... σε δυσπρόσιτο χώρο στα κύτη του Πρυμναίου Μηχανοστασίου και να προκληθεί πυρκαγιά. Επιπρόσθετα δε, ενώ διαπίστωσε ότι στην περιοχή της κοπής στο πρυμναίο μηχανοστάσιο υπήρχαν ελάχιστα υπολείμματα πετρελαίου, όπως αναφέρεται στο έγγραφο με τον τίτλο "..." (για την ανάγνωση του οποίου δεν προβλήθηκε αντίρρηση από την πλευρά των κατηγορουμένων) δεν διέκοψε τις εργασίες φλογοκοπής όπως είχε υποχρέωση βάσει του άρθρου 6 παρ 6 του πδ/τος 70/1990, αλλά δέχτηκε στην προφορική διαβεβαίωση ότι είχε εκδοθεί πιστοποιητικό καθαρότητας των μηχανοστασίων με συνέπεια να επιτρέψει στον Θ. Φ. την συνέχιση εργασιών φλογοκοπής και να προκληθεί πυρκαγιά. Περαιτέρω, ο δεύτερος κατηγορούμενος Π. Γ., μολονότι ήταν τεχνικός ασφαλείας και ως εκ τούτου ο πλέον αρμόδιος για την δημιουργία ασφαλών συνθηκών εκτέλεσης εργασιών φλογοκοπής, στις 4-1-2010 δεν μετέβη στο πολεμικό πλοίο "..." προκειμένου να εποπτεύσει των εργασιών φλογοκοπής και να υποδείξει τα απαιτούμενα στην συγκεκριμένη περίπτωση μέτρα ασφαλείας στον Θ. Φ. ο οποίος συνέχιζε την φλογοκοπή από το πρωί έως ώρα 13.15 όπως η διάνοιξη παραθύρου στο έλασμα για επικοινωνία και έλεγχο της εσωτερικής πλευράς του πλοίου και να απαιτήσει την από μέρους του διακοπή της φλογοκοπής εκτός των χώρων της δεξαμενής ..., ούτε και έδωσε τις απαιτούμενες οδηγίες στον βοηθό του, Ε. Ν., με αποτέλεσμα ο τελευταίος να μην εποπτεύει επαρκώς τις εργασίες του φλογοκόπτη, να μην αξιολογήσει τους κινδύνους από την συνέχιση της φλογοκοπής εκτός του χώρου της δεξαμενής ..., μολονότι ως εκ της ιδιότητός του είχε σχετική υποχρέωση βάσει του πδ/τος 70/1990 και ιδίως του άρθρου 9, αλλά και 3 αυτού και ως εκ τούτου να προκληθεί πυρκαγιά. Τέλος, ο πρώτος κατηγορούμενος, Π. Θ., ως διαχειριστής της υπεργολάβου εταιρείας, "... Ε.Π.Ε." (ως εργολάβος νοείται ο Ναύσταθμος Κρήτης) ούτε οργάνωσε, ούτε επίβλεψε τις αναληφθείσες ελασματουργικές εργασίες, όπως απαιτούνταν βάσει του άρθρου 6 του πδ/τος 70/1990 καθώς ούτε ο ίδιος μετέβη στο χώρο των εκτελούμενων εργασιών προκειμένου να επιβλέπει και να εξασφαλίσει την ύπαρξη ασφαλών συνθηκών εργασίας, ούτε από τον τεχνικό ασφαλείας (Π. Γ.) ζήτησε να μεταβεί στο Ναύσταθμο Κρήτης προκειμένου να λάβει τα απαιτούμενα μέτρα για την εξασφάλιση ασφαλών συνθηκών εργασίας, αλλά απέστειλε μόνο τον φλογοκόπτη Θ. Φ. και τον υπεύθυνο συνεργείου, βοηθό τεχνικού ασφαλείας και βοηθό τεχνικού διευθυντή, Ε. Ν., δίχως να δώσει σ' αυτούς τις απαιτούμενες οδηγίες ώστε να εκτελέσουν με τον προσήκοντα τρόπο τις αναληφθείσες από μέρους της εταιρείας του εργασίες, με συνέπεια ο φλογοκόπτης να συνεχίσει την φλογοκοπή εκτός της επιφάνειας για την οποία είχε εκδοθεί πιστοποιητικό καθαρότητας (GAS FREE), ο δε υπεύθυνος συνεργείου να μην αξιολογήσει σωστά τον κίνδυνο, να μην επιβλέπει συνεχώς την φλογοκοπή και ως εκ τούτου να μην λάβει τα απαιτούμενα μέτρα ασφαλείας και να εκδηλωθεί πυρκαγιά. Συνακόλουθα, οι κατηγορούμενοι πρέπει να κηρυχθούν ένοχοι για την πράξη του εμπρησμού από αμέλεια καθόσον από έλλειψη της προσοχής τους την οποία όφειλαν και οι τρεις ενόψει της σχέσης τους με την εταιρεία "... Ε.Π.Ε." και της από μέρους της τελευταίας ανάληψης εκτέλεσης ελασματουργικών εργασιών δυνάμει της με .../2009 από 17-7-2009 κατακύρωσης εργολαβίας ελασματουργικών εργασιών πλοίων, πλωτών μέσων και πλωτών κατασκευών του Πολεμικού Ναυτικού και την οποία (προσοχή) μπορούσαν να καταβάλουν ενόψει των γνώσεων που διέθεταν, της εμπειρίας τους και των ιδιοτήτων τους (διαχειριστής υπεργολάβου εταιρείας, τεχνικός ασφάλειας, βοηθός τεχνικού ασφάλειας, υπεύθυνος συνεργείου, βοηθός τεχνικού διευθυντή) δεν προέβλεψαν το αξιόποινο αποτέλεσμα που προκάλεσαν οι ανωτέρω πράξεις και παραλείψεις τους με συνέπεια να προκληθεί πυρκαγιά και να προκληθούν βλάβες στο πολεμικό πλοίο "...", απορριπτομένων των αρνητικών της κατηγορίας ισχυρισμών (ορισμένοι εκ των οποίων τιτλοφορούνται ως αυτοτελείς ισχυρισμοί κατ' άρθρο 142. 2 του Κ.Π.Δ.) που προέβαλαν οι κατηγορούμενοι καθώς και των λόγων εφέσεων ως αβάσιμων κατ' ουσία, ενώ ως προς το αίτημα για κατάθεση των α) Ι. Α., β) Τ., γ) Γ. και δ) Θ. Κ. πρέπει να επισημανθεί ότι κρίθηκε απορριπτέο καθόσον το προαναφερόμενο αποδεικτικό υλικό είναι επαρκές προς σχηματισμό βεβαίας δικανικής πεποίθησης περί της κατηγορίας και των υπαιτίων. Ωστόσο, πρέπει να αναγνωρισθεί στους κατηγορούμενους η ελαφρυντική περίσταση του προτέρου εντίμου βίου καθόσον μέχρι την τέλεση της αποδιδομένης σ' αυτούς πράξεως έζησαν έντιμη, ατομική, οικογενειακή, επαγγελματική ζωή και γενικά κοινωνική ζωή, επιπροσθέτως δε, στον πρώτο κατηγορούμενο πρέπει να αναγνωρισθεί και η ελαφρυντική περίσταση της αποτελεσματικής συμβολής στην εκπλήρωση των σκοπών του Πολεμικού Ναυτικού καθόσον με την επί πολλά χρόνια παροχή υπηρεσιών στο Πολεμικό Ναυτικό τόσο στο Ναύσταθμο Σαλαμίνας όσο και στο Ναύσταθμο Κρήτης συνέβαλε στην εκπλήρωση των σκοπών του Πολεμικού Ναυτικού". Ακολούθως και υπό τις παραδοχές αυτές το δευτεροβάθμιο δικαστήριο κήρυξε ένοχους τους αναιρεσείοντες ως υπαίτιους, κατά πιστή μεταφορά του ότι: "Στη με ... πλωτή δεξαμενή του Ναυστάθμου Κρήτης την 04-01-2010, από αμέλειά τους, δηλαδή από έλλειψη της προσοχής την οποίαν όφειλαν υπό τις περιστάσεις και μπορούσαν να καταβάλουν, προξένησαν πυρκαγιά από την οποία μπορούσε να προκύψει και προέκυψε κοινός κίνδυνος σε ξένα πράγματα και πρόσωπα, χωρίς να προβλέψουν το αξιόποινο αποτέλεσμα που προκάλεσαν οι αντίστοιχες πράξεις και παραλείψεις τους και ειδικότερα ο δεύτερος των κατηγορουμένων Π. Γ. του Ε. ων Τεχνικός Ασφαλείας της εταιρείας με την επωνυμία "... Ε.Π.Ε." που είχε αναλάβει την εκτέλεση εργασιών φλογοκοπής και ειδικότερα μεταξύ άλλων την κοπή τεσσάρων ελασμάτων στα μηχανοστάσια και στο πρυμναίο τμήμα του πολεμικού πλοίου ΤΠΝ ... που είχε δεξαμενισθεί για το σκοπό αυτό στη με ... πλωτή δεξαμενή του Ναυστάθμου Κρήτης, ο τρίτος κατηγορούμενος Ε. Ν. του Π., ων βοηθός Τεχνικός Ασφαλείας, Υπεύθυνος Συνεργείου και βοηθός Τεχνικού Διευθυντή της εταιρείας με την επωνυμία "... Ε.Π.Ε." στο ανωτέρω δημόσιο έργο, ο πρώτος κατηγορούμενος Π. Θ. του Ι., ως εκπρόσωπος και διαχειριστής της εταιρείας με την επωνυμία "... Ε.Π.Ε." και ο Θ. Φ. του Ε., ων τεχνίτης φλογοκοπής της εταιρείας με την επωνυμία "... Ε.Π.Ε." και για το λόγο αυτό υπεύθυνοι για τη με ιδιαίτερη επιμέλεια και προσοχή λήψη των απαραίτητων μέτρων ασφαλείας κατά την εκτέλεση των εργασιών και επίσης την καλή εκτέλεση των εργασιών αυτών στο πλαίσιο εκτελέσεως του αναληφθέντος έργου, ώστε να αποφευχθεί η πρόκληση πυρκαγιάς από αμέλειά τους, παρέλειψαν να προβούν στις κάτωθι αναφερόμενες ενέργειες: Ειδικότερα, ο τρίτος κατηγορούμενος (Ε. Ν.) μολονότι ήταν υπεύθυνος συνεργείου, βοηθός τεχνικού ασφαλείας και βοηθός τεχνικού διευθυντή και ως εκ τούτου είχε υποχρέωση συνεχούς και αδιάλειπτης εποπτείας των εργασιών του τεχνίτη Θ. Φ. δεν παρακολουθούσε επισταμένως την εκτέλεση των εργασιών αυτού, ούτε υπέδειξε σ' αυτόν τα αναγκαία μέτρα ασφαλείας που απαιτούσαν οι περιστάσεις στο συγκεκριμένο σημείο φλογοκοπής του πολεμικού πλοίου ..., όπως η διάνοιξη παραθύρου στο έλασμα για επικοινωνία και έλεγχο της εσωτερικής πλευράς του πλοίου, ούτε διέταξε την διακοπή των εργασιών φλογοκοπής μολονότι είχε διαπιστώσει υπολείμματα πετρελαίου στο πρυμναίο μηχανοστάσιο, όπως είχε υποχρέωση βάσει του άρθρου 6 παρ. 6 του Π.Δ/τος 70/1990, με αποτέλεσμα να συνεχίσει ο Θ. Φ. την φλογοκοπή για 40 περίπου εκατοστά εκτός της δεξαμενής ... σε δυσπρόσιτο χώρο στα κύτη του Πρυμναίου Μηχανοστασίου και να προκληθεί πυρκαγιά. Ο δεύτερος κατηγορούμενος Π. Γ. μολονότι ήταν τεχνικός ασφαλείας και ως εκ τούτου ο πλέον αρμόδιος για τη δημιουργία ασφαλών συνθηκών εκτελέσεως εργασιών φλογοκοπής, στις 4-1-2010 δεν μετέβη στο πολεμικό πλοίο "..." προκειμένου να εποπτεύσει των εργασιών φλογοκοπής και να υποδείξει τα απαιτούμενα στην συγκεκριμένη περίπτωση μέτρα ασφαλείας στον Θ. Φ. ο οποίος εκτελούσε εργασίες φλογοκοπής από το πρωί έως ώρα 13.15 όπως η διάνοιξη παραθύρου στο έλασμα για επικοινωνία και έλεγχο της εσωτερικής πλευράς του πλοίου και να απαιτήσει την από μέρους του διακοπή της φλογοκοπής εκτός των χώρων της δεξαμενής ... που δεν διέθεταν πιστοποιητικό καθαρότητας, όπως είχε υποχρέωση βάσει του άρθρου 9 και 3 του Π.Δ/τος 70/1990, ούτε και έδωσε τις απαιτούμενες οδηγίες στον βοηθό του Ε. Ν., με αποτέλεσμα ο τελευταίος να μην εποπτεύει επαρκώς τις εργασίες φλογοκοπής, να μην αξιολογήσει τους κινδύνους από την συνέχιση της φλογοκοπής εκτός του χώρου της δεξαμενής ... και ως εκ τούτου να προκληθεί πυρκαγιά. Ο πρώτος κατηγορούμενος Π. Θ. ως εκπρόσωπος και διαχειριστής της υπεργολάβου εταιρείας "... Ε.Π.Ε." ούτε οργάνωσε, ούτε επέβλεψε τις αναληφθείσες από την εταιρεία αυτή ελασματουργικές εργασίες, καθόσον ούτε ο ίδιος μετέβη στο χώρο των εκτελουμένων εργασιών προκειμένου να επιβλέπει και να εξασφαλίσει την ύπαρξη ασφαλών συνθηκών εργασίας, ούτε από τον τεχνικό ασφαλείας (Π. Γ.) ζήτησε να μεταβεί στο Ναύσταθμο Κρήτης προκειμένου να λάβει τα απαιτούμενα μέτρα για την εξασφάλιση ασφαλών συνθηκών εργασίας, αλλά απέστειλε μόνο τον φλογοκόπτη Θ. Φ. και τον υπεύθυνο συνεργείου, βοηθό τεχνικού ασφαλείας και βοηθό τεχνικού διευθυντή Ε. Ν., δίχως να δώσει σ' αυτούς τις απαιτούμενες οδηγίες ώστε να εκτελέσουν με τον προσήκοντα τρόπο τις αναληφθείσες, από μέρους της ανωτέρω εταιρείας, εργασίες, μολονότι είχε σχετική υποχρέωση βάσει του άρθρου 4 και του άρθρου 6 του Π.Δ/τος 70/1990 με συνέπεια ο φλογοκόπτης να συνεχίσει την φλογοκοπή εκτός της επιφάνειας για την οποίαν είχε εκδοθεί πιστοποιητικό καθαρότητας (GAS FREE), ο δε υπεύθυνος συνεργείου να μην αξιολογήσει σωστά τον κίνδυνο, να μην επιβλέπει συνεχώς την φλογοκοπή και ως εκ τούτου να μην λάβει τα απαιτούμενα μέτρα ασφαλείας και να εκδηλωθεί πυρκαγιά. Το αξιόποινο αυτό αποτέλεσμα προκλήθηκε από αμέλεια των κατηγορουμένων καθόσον από έλλειψη της προσοχής τους την οποίαν όφειλαν και οι τρεις ενόψει της σχέσεώς τους με την εταιρεία "... Ε.Π.Ε." και της από μέρους της τελευταίας αναλήψεως εκτελέσεως ελασματουργικών εργασιών δυνάμει της με .../2009 από 17-7-2009 κατακυρώσεως εργολαβίας ελασματουργικών εργασιών πλοίων, πλωτών μέσων και πλωτών κατασκευών του Πολεμικού Ναυτικού και την οποία (προσοχή) μπορούσαν να καταβάλουν ενόψει των γνώσεων που διέθεταν, την εμπειρία τους και των ιδιοτήτων τους (διαχειριστής υπεργολάβου εταιρείας, τεχνικός ασφαλείας, βοηθός τεχνικού ασφαλείας, υπεύθυνος συνεργείου, βοηθός τεχνικού διευθυντή) δεν προέβλεψαν την εκδήλωση πυρκαγιάς στο πολεμικό πλοίο "..." που προκάλεσαν οι προαναφερόμενες πράξεις και παραλείψεις τους. Από την πράξη αυτή όχι μόνο προέκυψε κίνδυνος σε ξένα πράγματα, αλλά προκλήθηκαν και βλάβες σ' αυτά αφού το ανωτέρω πολεμικό πλοίο υπέστη σοβαρές βλάβες". Η αιτιολογία αυτή του δικαστηρίου δεν είναι η απαιτουμένη από τα άρθρα 93 παρ. 3 του Συντάγματος και 139 του Κ.Π.Δ. ειδική και εμπεριστατωμένη αιτιολογία αλλά είναι ελλιπής. Δεν εκτίθεται στην απόφαση, ούτε, έστω και εμμέσως, συνάγεται από τις παραδοχές της, που αναφέρονται στον συνδυασμό του σκεπτικού και διατακτικού, αν η φωτιά που εκδηλώθηκε είχε ένταση και έκταση και αν δημιουργήθηκε από αυτήν κατάσταση κοινού κινδύνου σε ξένα πράγματα, που μπορεί να είναι και ένα μόνο αντικείμενο, ακαθόριστο ως μέλος της ολότητας και που απαιτείται για την αντικειμενική θεμελίωση του εγκλήματος του εμπρησμού, δηλαδή κατάσταση κοινού κινδύνου σε ευρύτερο κύκλο ξένων πραγμάτων διαφόρων ιδιοκτητών και σε έκτακτη ανεπίδεκτη προσδιορισμού εκ των προτέρων, ούτε και κίνδυνος ανθρώπου. Επίσης, από την αναφορά στο διατακτικό της προσβαλλομένης αποφάσεως ότι: "Από την πράξη αυτή όχι μόνον προέκυψε κίνδυνος σε ξένα πράγματα, αλλά προκλήθηκαν και βλάβες σ' αυτά, αφού το ανωτέρω πολεμικό πλοίο υπέστη σοβαρές βλάβες" σαφώς υπολαμβάνεται ως ξένο πράγμα το ίδιο το πλοίο, στο οποίο εκδηλώθηκε η πυρκαγιά και όχι κάποιο άλλο ξένο πράγμα. Κατ' ακολουθία, στερείται η προσβαλλομένη απόφαση της από τις ανωτέρω διατάξεις του Συντάγματος και του Κ.Π.Δ. απαιτουμένης, ως άνω αιτιολογίας και νόμιμης βάσεως και οι προβαλλόμενοι από το άρθρο 510 παρ. 1 στοιχ. Δ' και Ε' του Κ.Π.Δ. λόγοι της κρινόμενης αιτήσεως αναιρέσεως που αφορούν τα αμέσως παραπάνω (έλλειψη ειδικής και εμπεριστατωμένης αιτιολογίας της προσβαλλομένης αποφάσεως και νόμιμης βάσεως) είναι βάσιμοι και πρέπει να γίνουν δεκτοί. Μετά ταύτα και ενόψει του ότι δεν υπάρχει άλλος λόγος αναιρέσεως προς έρευνα πρέπει η κρινόμενη αίτηση να γίνει δεκτή εν μέρει και αναιρεθεί κατά τα ανωτέρω η προσβαλλομένη απόφαση, παραπεμφθεί η υπόθεση, κατά το αναιρούμενο μέρος της, για νέα συζήτηση στο δικαστήριο που εξέδωσε την προσβαλλομένη απόφαση, συντιθέμενο από άλλους δικαστές, εκτός από εκείνους που τη δίκασαν προηγουμένως (άρθρο 519 του Κ.Π.Δ.).
ΓΙΑ ΤΟΥΣ ΛΟΓΟΥΣ ΑΥΤΟΥΣ
Αναιρεί την υπ' αριθμ. 405/2017 απόφαση του Τριμελούς Πλημμελειοδικείου Χανίων.
Παραπέμπει την υπόθεση, κατά το αναιρούμενο μέρος της, για νέα συζήτηση, στο ίδιο ως άνω Δικαστήριο, το οποίο θα συγκροτηθεί από άλλους δικαστές, εκτός από εκείνους που τη δίκασαν προηγουμένως.
Κρίθηκε και αποφασίσθηκε στην Αθήνα την 1η Δεκεμβρίου 2017.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 15 Δεκεμβρίου 2017.
Η ΑΝΤΙΠΡΟΕΔΡΟΣ       Ο ΓΡΑΜΜΑΤΕΑΣ
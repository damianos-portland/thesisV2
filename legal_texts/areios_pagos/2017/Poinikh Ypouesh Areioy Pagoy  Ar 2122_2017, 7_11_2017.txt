Αριθμός 2122/2017
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
ΣΤ' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Μαρία Γαλάνη - Λεοναρδοπούλου, Αντιπρόεδρο του Αρείου Πάγου, Δημήτριο Χονδρογιάννη, Αρτεμισία Παναγιώτου, Γεώργιο Αναστασάκο - Εισηγητή και Μαρία Γεωργίου, Αρεοπαγίτες.
Συνήλθε σε δημόσια συνεδρίαση στο Κατάστημά του στις 24 Οκτωβρίου 2017, με την παρουσία του Αντεισαγγελέα του Αρείου Πάγου Αθανάσιου Κατσιρώδη (γιατί κωλύεται η Εισαγγελέας) και του Γραμματέως Χαράλαμπου Αθανασίου, για να δικάσει την αίτηση του αναιρεσείοντος-κατηγορουμένου M. A. του S., κρατούμενου στο Κατάστημα Κράτησης Μαλανδρίνου, που εκπροσωπήθηκε από τον πληρεξούσιο δικηγόρο του Αναστάσιο Θωμαΐδη, ο οποίος ορίστηκε δικηγόρος του με την υπ' αριθμ. 293/2017 πράξη του Προέδρου του Αρείου Πάγου, για αναίρεση της υπ' αριθ. 32/2017 απόφασης του Τριμελούς Εφετείου Κακουργημάτων Βορείου Αιγαίου.
Το Τριμελές Εφετείο Κακουργημάτων Βορείου Αιγαίου, με την ως άνω απόφασή του διέταξε όσα λεπτομερώς αναφέρονται σ' αυτή, και ο αναιρεσείων-κατηγορούμενος ζητεί την αναίρεση αυτής, για τους λόγους που αναφέρονται στην από 21 Μαρτίου 2017 αίτησή του αναιρέσεως, η οποία καταχωρίστηκε στο οικείο πινάκιο με τον αριθμό ...2017.
Αφού άκουσε
Τον πληρεξούσιο δικηγόρο του αναιρεσείοντος, που ζήτησε όσα αναφέρονται στα σχετικά πρακτικά και τον Αντεισαγγελέα, που πρότεινε: Α) να αναιρεθεί η προσβαλλόμενη απόφαση για αυτεπαγγέλτως προτεινόμενο λόγο αναιρέσεως και να παραπεμφθεί για νέα εκδίκαση, που αφορά τη συνδρομή της επιβαρυντικής περιστάσεως της κερδοσκοπίας, καθώς και για την επιβολή κατώτερης ποινής σε περίπτωση που γίνει δεκτό ότι δεν συντρέχει η επιβαρυντική αυτή περίσταση και Β) να απορριφθεί κατά τα λοιπά η παραπάνω αίτηση αναίρεσης.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Σύμφωνα με τη διάταξη του άρθρου 88 παρ. 1 του Ν. 3386/2005 [όπως αντικαταστάθηκε από το άρθρο 48 παρ.4 Ν. 377272009 και ίσχυε κατά τον χρόνο τελέσεως του εγκλήματος] "Πλοίαρχοι ή Κυβερνήτες πλοίου, πλωτού μέσου ή αεροπλάνου και οδηγοί κάθε είδους μεταφορικού μέσου που μεταφέρουν από το εξωτερικό στην Ελλάδα υπηκόους τρόπων χωρών, που δεν έχουν δικαίωμα εισόδου στο Ελληνικό έδαφος ή στους οποίους έχει απαγορευθεί η είσοδος για οποιαδήποτε αιτία, καθώς και αυτοί που τους παραλαμβάνουν από τα σημεία εισόδου, τα εξωτερικά ή εσωτερικά σύνορα για να τους προωθήσουν στο εσωτερικό της χώρας ή στο έδαφος κράτους-μέλους της Ε. Ε. η τρίτης χώρας ή διευκολύνουν τη μεταφορά τους ή εξασφαλίζουν σε αυτούς κατάλυμα για απόκρυψη τιμωρούνται: α) Με κάθειρξη μέχρι δέκα ετών και χρηματική ποινή δέκα χιλιάδων (10.000) έως τριάντα χιλιάδων (30.000) ευρώ για κάβε μεταφερόμενο πρόσωπο, (β) Με κάθειρξη τουλάχιστον δέκα ετών και χρηματική ποινή τριάντα χιλιάδων (30.000) έως εξήντα χιλιάδων (60.000) ευρώ για κάθε μεταφερόμενο πρόσωπο, αν ο υπαίτιος ενεργεί εκ κερδοσκοπίας, κατ' επάγγελμα ή κατά συνήθεια ή είναι υπότροπος ή έχει την ιδιότητα του δημοσίου υπαλλήλου ή τουριστικού ή ναυτιλιακού ή ταξιδιωτικού πράκτορα, γ) με κάθειρξη τουλάχιστον δεκαπέντε [15] ετών και χρηματική ποινή τουλάχιστον διακοσίων χιλιάδων [200000] Ευρώ για κάθε μεταφερόμενο πρόσωπο, αν από την πράξη μπορεί να προκύψει κίνδυνος για άνθρωπο, δ) με ισόβια κάθειρξη και χρηματική ποινή τουλάχιστον 700000 Ευρώ για κάθε μεταφερόμενο πρόσωπο, αν στη περίπτωση γ επήλθε θάνατος. Από τις διατάξεις αυτές προκύπτει ότι θεσμοθετείται αδίκημα, υπαλλακτικώς μικτό τελούμενο με οποιανδήποτε από τους προβλεπόμενους τρόπους από τα πρόσωπα τα οποία αποδέχονται να μεταφέρουν στην Ελλάδα αλλοδαπούς που δεν έχουν δικαίωμα να εισέλθουν στο έδαφος της, ή τους προωθούν στο εσωτερικό της χώρας ή διευκολύνουν τη μεταφορά ή την προώθηση τους, γνωρίζοντας την αυθαίρετη είσοδο τούτων ως λαθρομεταναστών και για την τέλεση του εν λόγω εγκλήματος, απαιτείται δε υποκειμενικά δόλος, είτε άμεσος είτε ενδεχόμενος, ενώ συνιστά επιβαρυντική περίσταση όταν ο δράστης ενεργεί εκ κερδοσκοπίας, κατ' επάγγελμα ή κατά συνήθεια ή είναι υπότροπος [περ. β' ] ή από τον τρόπο και τις συνθήκες μεταφοράς μπορούσε να προκύψει κίνδυνος για τους μεταφερόμενους ανθρώπους [περ. γ' ]. Εξ άλλου, η καταδικαστική απόφαση έχει την απαιτούμενη από τις διατάξεις των άρθρων 93 παρ. 3 του Συντάγματος και 139 του ΚΠοινΔ, ειδική και εμπεριστατωμένη αιτιολογία, η έλλειψη της οποίας ιδρύει τον από το άρθρο 510 παρ. 1 στοιχ. Δ του ΚποινΔ λόγο αναιρέσεως, όταν αναφέρονται σ' αυτή με σαφήνεια, πληρότητα και χωρίς αντιφάσεις ή λογικά κενά, τα προκύψαντα από την αποδεικτική διαδικασία πραγματικά περιστατικά, στα οποία στηρίχθηκε η κρίση του δικαστηρίου για τη συνδρομή των αντικειμενικών και υποκειμενικών στοιχείων του εγκλήματος, οι αποδείξεις που τα θεμελιώνουν και η αξιολόγηση τους και οι νομικές σκέψεις υπαγωγής των περιστατικών αυτών στην ουσιαστική ποινική διάταξη που στη συγκεκριμένη περίπτωση εφαρμόσθηκε. Ως προς τις αποδείξεις, αρκεί αυτές να αναφέρονται στην απόφαση κατ' είδος (μάρτυρες, έγγραφα κτλ), χωρίς να είναι απαραίτητο να διευκρινίζεται από ποίο ή ποία αποδεικτικά μέσα αποδείχθηκε η κάθε παραδοχή. Για την ύπαρξη τέτοιας αιτιολογίας είναι παραδεκτή η αλληλοσυμπλήρωση του αιτιολογικού με το διατακτικό που αποτελούν ενιαίο σύνολο. Στην προκείμενη περίπτωση το Τριμελές Εφετείο Κακουργημάτων Βορείου Αιγαίου, που δίκασε σε δεύτερο βαθμό, με την προσβαλλόμενη 32/2017 απόφασή του κήρυξε τον αναιρεσείοντα ένοχο για την πράξη της παράνομης μεταφοράς λαθρομεταναστών, με τις επιβαρυντικές περιστάσεις της κερδοσκοπίας και του κινδύνου για τη ζωή ανθρώπων και τον καταδίκασε σε συνολική ποινή κάθειρξης 91 ετών (ορίζοντας ως εκτιτέα ποινή κάθειρξης τα 25 έτη). Στο σκεπτικό της απόφασης αυτής, το δικαστήριο, μετά από εκτίμηση και αξιολόγηση όλων των μνημονευομένων κατά το είδος τους αποδεικτικών μέσων (δηλαδή, την ανάγνωση της ένορκης κατάθεσης του μάρτυρα κατηγορίας που περιέχεται στα πρακτικά της πρωτόδικης δίκης των εγγράφων που προσκομίσθηκαν, καθώς και την απολογία του κατηγορουμένου), δέχθηκε, κατά την αναιρετικά ανέλεγκτη περί τα πράγματα κρίση του, ότι αποδείχθηκαν τα ακόλουθα περιστατικά: "Την 21-7-2013, περί ώρα 05.10, εκ κερδοσκοπίας, όντας κυβερνήτης πλωτού μέσου μετέφερε από το εξωτερικό στην Ελλάδα υπηκόους τρίτων χωρών, που δεν είχαν δικαίωμα εισόδου στο ελληνικό έδαφος, από την πράξη του δε αυτή μπορούσε να προκύψει κίνδυνος για άνθρωπο. Συγκεκριμένα, όντας κυβερνήτης μίας φουσκωτής μηχανοκίνητης λέμβου, έναντι άγνωστης στην ανάκριση αμοιβής, μετέφερε από τα τουρκικά παράλια στην θαλάσσια περιοχή Αεροδρομίου Λέσβου, σε στίγμα φ=39 04 Β και λ=026 38 Α, 44 αλλοδαπούς υπηκόους τρίτων χωρών (Συρίας και Αφγανιστάν), που όλοι δεν είχαν δικαίωμα εισόδου στο ελληνικό έδαφος, διότι στερούνταν διαβατηρίων και λοιπών ταξιδιωτικών εγγράφων και εισέρχονταν από μη ελεγχόμενο σημείο της Ελληνοτουρκικής Μεθορίου. Από την πράξη του δε αυτή μπορούσε να προκύψει κίνδυνος για τους επιβαίνοντες στο ανωτέρω φουσκωτό σκάφος, καθώς ο πλους πραγματοποιήθηκε ενώ επικρατούσε σκότος, το δε φουσκωτό σκάφος ήταν ακατάλληλο για το ταξίδι αυτό αφού ταξίδευε μέσα στο σκοτάδι χωρίς φώτα ναυσιπλοΐας, δεν διέθετε σωστικά μέσα, σωσίβια και πυροσβεστήρες και έφερε μεγάλο αριθμό επιβατών (44) άτομα, τον οποίο σύμφωνα με τις προδιαγραφές του δεν μπορούσε να μεταφέρει με ασφάλεια". Με βάση τις παραδοχές αυτές, το δικαστήριο κήρυξε στη συνέχεια ένοχο τον κατηγορούμενο του ότι: "την 21-7-2013 ενεργώντας εκ κερδοσκοπίας, όντας κυβερνήτης πλωτού μέσου μετέφερε από το εξωτερικό στην Ελλάδα υπηκόους τρίτων χωρών, που δεν είχαν δικαίωμα εισόδου στο ελληνικό έδαφος, από την πράξη του δε αυτή μπορούσε να προκύψει κίνδυνος για άνθρωπο. Συγκεκριμένα, όντας κυβερνήτης μίας φουσκωτής μηχανοκίνητης λέμβου, έναντι άγνωστης στην ανάκριση αμοιβής, μετέφερε από πι τουρκικά παράλια στην θαλάσσια περιοχή Αεροδρομίου Λέσβου, σε στίγμα φ=39 04 Β και λ=026 38 Α, 44 αλλοδαπούς υπηκόους τρίτων χωρών (Συρίας και Αφγανιστάν)" τα ονόματα των οποίων μνημονεύονται ειδικότερο στο σκεπτικό της απόφασης. Με αυτά που δέχθηκε το δικαστήριο διέλαβε στην προσβαλλόμενη απόφασή του την απαιτούμενη από τις ανωτέρω διατάξεις του Συντάγματος και του ΚΠΔ ειδική και εμπεριστατωμένη αιτιολογία αφού εκθέτει σ' αυτή, με σαφήνεια, πληρότητα και χωρίς αντιφάσεις ή λογικά κενά, τα πραγματικά περιστατικά, τα οποία αποδείχθηκαν από την ακροαματική διαδικασία και συγκροτούν την αντικειμενική και υποκειμενική υπόσταση της πιο πάνω πράξης για την οποία καταδικάστηκε ο αναιρεσείων, τις αποδείξεις από τις οποίες συνήγαγε τα περιστατικά αυτά και τους συλλογισμούς, με βάση τους οποίους έκανε την υπαγωγή τους στις πιο πάνω ποινικές διατάξεις τις οποίες ορθά ερμήνευσε και εφάρμοσε και δεν παραβιάσθηκαν ούτε ευθέως ούτε εκ πλαγίου, με την παραδοχή ασαφών, ελλιπών ή αντιφατικών αιτιολογιών και έτσι, η απόφαση δεν στερείται νόμιμης βάσης. Ειδικότερα, διαλαμβάνονται στην απόφαση οι συνθήκες τέλεσης της πράξης της παράνομης μεταφοράς λαθρομεταναστών από τον αναιρεσείοντα - κατηγορούμενο, αφού αναφέρει: α) τον αριθμό των λαθρομεταναστών που επιβιβάστηκαν στη φουσκωτή λέμβο από τα τουρκικά παράλια με προορισμό τη Λέσβο, β) τη σύλληψη αυτών εντός των ελληνικών χωρικών υδάτων (δηλαδή, στη θαλάσσια περιοχή αεροδρομίου Λέσβου), γ) την ιδιότητα αυτού ως κυβερνήτη της υπερφορτωμένης φουσκωτής λέμβου, η οποία δεν μπορούσε να μεταφέρει με ασφάλεια τόσο μεγάλο αριθμό ατόμων (44) και δ) τον κίνδυνο, που μπορούσε να προκύψει για τη ζωή των επιβατών αφού το σκάφος ταξίδευε νύχτα, χωρίς φώτα, σωσίβια και άλλα σωστικά μέσα. Επομένως, είναι αβάσιμες οι αιτιάσεις του μοναδικού αναιρετικού λόγου από το άρθρο 510 παρ. 1 στοιχ. Δ' του ΚΠΔ, για έλλειψη αιτιολογίας της προσβαλλόμενης, ως προς την αντικειμενική και υποκειμενική υπόσταση της αξιοποίνου πράξεως για την οποία καταδικάσθηκε ο κατηγορούμενος. Ως προς την επιβαρυντική όμως περίπτωση της τέλεσης της πράξης από κερδοσκοπία η οποία συντρέχει όταν ο δράστης αποβλέπει στον πορισμό εισοδήματος δεν υπάρχει αιτιολογία, καθόσον ούτε στο σκεπτικό, και στο διατακτικό της απόφασης, αναφέρονται πραγματικά περιστατικά από 3ποία να προκύπτει συμφωνία με τους μεταφερθέντες λαθρομετανάστες ή οποιονδήποτε άλλο άγνωστο δράστη περί συνολικής ή κατά μεταφερόμενο άτομο χρηματικής αμοιβής και ποίας. Επομένως, πρέπει, κατόπιν αυτεπάγγελτης εξέτασης του λόγου αναίρεσης που αναφέρεται στο άρθρο 510 παρ. 1 στοιχ. Δ' του ΚΠΔ, δηλαδή, για έλλειψη ειδικής και εμπεριστατωμένης αιτιολογίας της προσβαλλόμενης απόφασης με άλλη αιτίαση που δε προτάθηκε) να αναιρεθεί αυτή το κεφάλαιο τούτο (ΚΠΔ 519) (ΑΠ 1003/2014). Μετά από αυτά, πρέπει να γίνει εν μέρει δεκτή η αίτηση αναίρεσης και συγκεκριμένα ως προς την επιβαρυντική περίπτωση της κατά το άρθρο 88 παρ. 1 περ. β Ν. 3386/2005 ως ισχύει μετά την αντικατάστασή της από το άρθρο 48 παρ. 4 του Ν. 3772/2009, εκ κερδοσκοπίας κατά συρροή παραλαβής από τα εξωτερικά σύνορα και διευκόλυνσης μεταφοράς αλλοδαπών, δεν είχαν δικαίωμα εισόδου στο ελληνικό έδαφος, να αναιρεθεί η προσβαλλόμενη απόφαση κατά το μέρος αυτό και συνακόλουθα κατά το περί ποινής ως προς την πράξη αυτή και συνολικής γενικώς ποινής κεφάλαιο της και να παραπεμφθεί η υπόθεση για εκδίκαση στο ίδιο Δικαστήριο, κατά το άρθρο 519 ΚΠΔ, αφού είναι δυνατή η σύνθεση του από άλλους δικαστές, εκτός από εκείνους που δίκασαν προηγουμένως, απορριπτόμενης της αιτήσεως αναιρέσεως κατά τα λοιπά.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Αναιρεί εν μέρει την απόφαση 32/2017 του Τριμελούς Εφετείου Κακουργημάτων Βορείου Αιγαίου, και μόνο ως προς την επιβαρυντική περίσταση της κατά το άρθρο 88 παρ.1 περ.β, Ν.3386/2005, ως ισχύει μετά την αντικατάστασή της από το άρθρο 48 παρ.4 Ν.3772/2009, εκ κερδοσκοπίας κατά συρροή παραλαβής από τα εξωτερικά σύνορα και διευκόλυνσης μεταφοράς αλλοδαπών που δεν είχαν δικαίωμα εισόδου στο ελληνικό έδαφος, την επιμέτρηση της επιμέρους ποινής και της συνολικής ποινής.
Παραπέμπει την υπόθεση κατά το ως άνω αναιρούμενο μέρος της για νέα εκδίκαση στο ίδιο Δικαστήριο, συγκροτούμενο από άλλους δικαστές, εκτός από εκείνους που δίκασαν προηγουμένως.
Απορρίπτει κατά τα λοιπά την από 21-3-2017 (με αριθμ. πρωτ. .2017) αίτηση του M. A. του S. για αναίρεση της απόφασης 32/2017 του Τριμελούς Εφετείου Κακουργημάτων Βορείου Αιγαίου.
Κρίθηκε και αποφασίσθηκε στην Αθήνα στις 7 Νοεμβρίου 2017.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 20 Δεκεμβρίου 2017.
Η ΑΝΤΙΠΡΟΕΔΡΟΣ      Ο ΓΡΑΜΜΑΤΕΑΣ
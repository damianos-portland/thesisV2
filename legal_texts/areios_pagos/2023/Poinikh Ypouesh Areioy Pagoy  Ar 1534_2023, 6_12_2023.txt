Αριθμός 1534/2023
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ζ' Ποιν. Τμήμα - (Σε Συμβούλιο)
Συγκροτήθηκε από τους Δικαστές: Γεώργιο Χριστοδούλου, Αντιπρόεδρο του Αρείου Πάγου, Μαρία Βάρκα, Αλεξάνδρα Αποστολάκη, Ελευθέριο Σισμανίδη και Φώτιο Μουζάκη - Εισηγητή, Αρεοπαγίτες.
Με την παρουσία και του Αντεισαγγελέα του Αρείου Πάγου Αχιλλέα Ζήση (γιατί κωλύεται η Εισαγγελέας) και της Γραμματέως Ευθυμίας Καλογεροπούλου.
Συνήλθε σε συμβούλιο στο Κατάστημά του στις 8 Νοεμβρίου 2023, προκειμένου να αποφανθεί για την αίτηση του Εισαγγελέα Πρωτοδικών Αθηνών, περί κανονισμού αρμοδιότητας δικαστηρίου, με εγκαλούμενο τον Ι. Σ., Εισαγγελέας Πρωτοδικών Αθηνών. Και εγκαλούντα τον A. R. N. M. του J., κάτοικο ....
Η αίτηση αυτή με ημερομηνία 13.03.2023 και με αριθμό πρωτοκόλλου 152002/20.03.2023 του Εισαγγελέα Πρωτοδικών Αθηνών, Κ. Σ., που απευθύνεται στον Εισαγγελέα του Αρείου Πάγου, καταχωρίστηκε στο οικείο πινάκιο με τον αριθμό 312/2023.
Έπειτα ο Αντεισαγγελέας του Αρείου Πάγου Αχιλλέας Ζήσης εισήγαγε για κρίση στο Συμβούλιο τη σχετική δικογραφία με την πρόταση της Αντεισαγγελέως του Αρείου Πάγου Ελένης Ρ.Μετσοβίτου - Φλουρή με αριθμό 146/06.07.2023 στην οποία αναφέρονται τα ακόλουθα:
"Εισάγω στο Δικαστήριό Σας, (σε Συμβούλιο), σύμφωνα με τις διατάξεις των άρθρων 135 περ.ε και 136 παρ. 1β' ΚΠΔ, την με αριθμό πρωτ. 152002/20-3-23 αίτηση του Εισαγγελέα Πρωτοδικών Αθηνών, με την οποία ζητείται η παραπομπή της δικογραφίας που αφορά μήνυση στρεφόμενη, μεταξύ άλλων και κατά του Ι. Σ. Εισαγγελέα Πρωτοδικών, για κανονισμό αρμοδιότητας και εκθέτω τα ακόλουθα: Κατά το άρθρο 135ε'ΚΠΔ όταν ο εγκαλών ή ο ζημιωμένος ή ο κατηγορούμενος είναι δικαστικός λειτουργός από το βαθμό του παρέδρου σε πρωτοδικείο ή εισαγγελία και άνω και υπηρετεί στο αρμόδιο, σύμφωνα με τα άρθρα 122-125 δικαστήριο, διατάσσεται η παραπομπή της υπόθεσης σε άλλο ισόβαθμο και ομοειδές δικαστήριο. Από το δικαιολογητικό λόγο της παραπάνω διάταξης που είναι η εξασφάλιση της απόλυτης ανεξαρτησίας της κρίσης του δικαστικού λειτουργού και ο αποκλεισμός κάθε υπόνοιας για μεροληψία του, προκύπτει ότι συντρέχει περίπτωση τέτοιας παραπομπής όχι μόνο κατά το στάδιο της κύριας διαδικασίας αλλά και κατ' εκείνο της προδικασίας, συμπεριλαμβανομένου και του σταδίου της έγερσης της ποινικής αγωγής {Α.Π 797/2003, Α.Π 381/2003}. Εξάλλου, σύμφωνα με το άρθρο 136 παρ. 1 ίδιου Κώδικα, την παραπομπή στην πιο πάνω περίπτωση μπορεί να ζητήσει ο Εισαγγελέας, ο κατηγορούμενος και ο παριστάμενος προς υποστήριξη της κατηγορίας, αποφασίζει δε γι' αυτή, αν πρόκειται για παραπομπή από δικαστήριο της περιφέρειας ενός Εφετείου σε δικαστήριο της περιφέρειας άλλου Εφετείου ο Άρειος Πάγος, σε συμβούλιο και εφαρμόζονται αναλογικά οι διατάξεις των άρθρων 132, 134 ΚΠΔ. Η παραπομπή αυτή της υποθέσεως νοείται όχι μόνο κατά την κύρια διαδικασία (άρθρα 329επόμ. ΚΠΔ) αλλά και κατά την προδικασία (άρθρα 239 επόμ. ΚΠΔ), συμπεριλαμβανομένου του σταδίου της άσκησης ποινικής δίωξης (άρθρο 43ΚΠΔ)και του σταδίου της διενέργειας προκαταρκτικής εξέτασης (άρθρα 243επόμ.ΚΠΔ), αφού και γι' αυτά συντρέχει ο ίδιος δικαιολογητικός λόγος, ότι δηλαδή εξασφαλίζεται η απόλυτη ανεξαρτησία της κρίσεως του δικαστικού λειτουργού και αποκλείεται κάθε υπόνοια μεροληψίας εξαιτίας της συνυπηρέτησης στο ίδιο δικαστήριο.
Στην προκειμένη περίπτωση από τα έγγραφα της δικογραφίας προκύπτει ότι ο Εισαγγελέας Πρωτοδικών Αθηνών με το προαναφερόμενο έγγραφο αίτημα του μας υπέβαλλε την συνημμένη δικογραφία με ΑΒΜ :Ε2 023/261, η οποία αφορά μήνυση του A. R. N. M. του J., κατοίκου ... κατά του Εισαγγελέα Πρωτοδικών Ι. Σ. και άλλων προσώπων.
Ο Ι. Σ. όμως υπηρετεί στην Εισαγγελία Πρωτοδικών Αθηνών (βλ. το με αριθμό πρωτ. ... έγγραφο της Εισαγγελίας Πρωτοδικών Αθηνών) και ζητείται, σύμφωνα με τις παραπάνω διατάξεις του ΚΠΔ, η παραπομπή της υπόθεσης σε δικαστήριο άλλης περιφέρειας. Με βάση τα ανωτέρω η κρινόμενη αίτηση είναι νόμιμη και βάσιμη και πρέπει να γίνει δεκτή και στη συνέχεια να παραπεμφθεί η ανωτέρω ποινική υπόθεση στον Εισαγγελέα Πρωτοδικών Πειραιά και στα αντίστοιχα ποινικά δικαστήρια, συμβούλια και λοιπές εισαγγελικές αρχές, για τη δικαστική της διερεύνηση.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Προτείνω: Να γίνει δεκτή η με αριθμό πρωτ. 152002/20-3-2023 αίτηση του Εισαγγελέα Πρωτοδικών Αθηνών και Να παραπεμφθεί η ABM: Ε 2023/261 ποινική δικογραφία στις εισαγγελικές και δικαστικές αρχές του Πρωτοδικείου Πειραιά. Η Αντεισαγγελέας του Αρείου Πάγου Ελένη Ρ. Μετσοβίτου - Φλουρή"
Αφού άκουσε τον Αντεισαγγελέα, που αναφέρθηκε στην παραπάνω εισαγγελική πρόταση.
ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ
Εισάγεται ενώπιον του Δικαστηρίου του Αρείου Πάγου, που δικάζει σε Συμβούλιο, σύμφωνα με τα άρθρα 135 περ. ε' και 136 παρ. 1 στοιχ. β' του Κ.Ποιν.Δ., που κυρώθηκε με το Ν. 4620/2019 (Φ.Ε.Κ. 96/11-6-2019, τεύχος πρώτο) και ισχύει από 1-7-2019, η υπ' αρ. πρωτ. 152002/20-3-2023 αίτηση του Εισαγγελέα Πρωτοδικών Αθηνών, για καθορισμό αρμοδιότητας κατά παραπομπή, με την οποία ζητείται η παραπομπή της υποθέσεως που αφορά μήνυση στρεφόμενη, μεταξύ άλλων, κατά του Ι. Σ., Εισαγγελέα Πρωτοδικών Αθηνών. Κατά το άρθρο 135 στοιχ. ε' του Κ.Ποιν.Δ., όταν ο εγκαλών ή ο ζημιωμένος ή ο κατηγορούμενος είναι δικαστικός λειτουργός από το βαθμό του παρέδρου σε πρωτοδικείο ή εισαγγελία και άνω και υπηρετεί στο αρμόδιο σύμφωνα με τα άρθρα 122 - 125 δικαστήριο, διατάσσεται η παραπομπή της υπόθεσης από το αρμόδιο δικαστήριο σε άλλο ισόβαθμο και ομοειδές. Ο δικαιολογητικός λόγος της διάταξης αυτής είναι η διασφάλιση της απόλυτης ανεξαρτησίας της κρίσης του δικαστικού λειτουργού και ο αποκλεισμός κάθε υπόνοιας για μεροληψία, οφειλόμενης στο γεγονός ότι ο παθών ή ο ζημιωμένος ή ο κατηγορούμενος δικαστικός λειτουργός υπηρετεί στο ίδιο (αρμόδιο) δικαστήριο, που θα κρίνει την υπόθεση. Περαιτέρω, όπως προκύπτει από τη διάταξη του άρθρου 136 παρ. 1 περ. β' του ίδιου παραπάνω Κ.Ποιν.Δ., αρμόδιο να αποφασίσει την παραπομπή είναι το Δικαστήριο του Αρείου Πάγου, που συνέρχεται σε Συμβούλιο, όταν δεν υπάρχει αρμοδιότητα του Συμβουλίου Εφετών. Από την ερμηνευτική προσέγγιση της έννοιας και του διωκόμενου σκοπού των ως άνω διατάξεων των άρθρων 135 και 136 του Κ.Ποιν.Δ., σε συνδυασμό με εκείνες των άρθρων 122 - 125 του ιδίου παραπάνω Κ.Ποιν.Δ., προκύπτει ότι ο κανονισμός της αρμοδιότητας κατά παραπομπή δεν περιορίζεται μόνο στην εκδίκαση της υπόθεσης αλλά εκτείνεται και στην προδικασία και καταλαμβάνει, τόσο την κίνηση της ποινικής δίωξης, όσο και την προκαταρκτική εξέταση, καθόσον και στις περιπτώσεις αυτές συντρέχει ο ίδιος, κατά τα άνω, δικαιολογητικός λόγος, ο οποίος αποτελεί έκφανση της δίκαιης δίκης, που είναι η ουσιαστική και αδιάβλητη, με διαδικαστικές (δικονομικές) εγγυήσεις, διεξαγωγή της δίκης εντός ευλόγου χρόνου, ώστε να είναι δυνατή η αντικειμενική αναζήτηση της αλήθειας και η έγκαιρη και αποτελεσματική προστασία του διαδίκου. Στην προκείμενη περίπτωση, από τα έγγραφα που υπάρχουν στον φάκελο της δικογραφίας, προκύπτει ότι ο Εισαγγελέας Πρωτοδικών Αθηνών με το προαναφερόμενο έγγραφο αίτημά του υπέβαλε την συνημμένη δικογραφία με ..., η οποία αφορά μήνυση του A. R. N. M. του J., κατοίκου ..., κατά του Εισαγγελέα Πρωτοδικών Ι. Σ. και άλλων προσώπων. Όμως, ο ως αμέσως ανωτέρω εισαγγελικός λειτουργός (Ι. Σ.), υπηρετεί στην Εισαγγελία Πρωτοδικών Αθηνών (βλ. το με αριθμό πρωτ. ... έγγραφο της Εισαγγελίας Πρωτοδικών Αθηνών) και, επομένως, ανακύπτει περίπτωση παραπομπής από τον αρμόδιο για τον χειρισμό της υπόθεσης Εισαγγελέα Πρωτοδικών Αθηνών σε άλλο Εισαγγελέα Πρωτοδικών προς περαιτέρω έρευνα της υποθέσεως. Σύμφωνα δε με τις προαναφερθείσες διατάξεις του Κώδικα Ποινικής Δικονομίας, αρμόδιο δικαστήριο για την παραπομπή από μία δικαστική περιφέρεια σε άλλη είναι ο Άρειος Πάγος σε Συμβούλιο (πρβλ. ΑΠ 667/2022, ΑΠ 848/2021, ΑΠ 1854/2019, ΑΠ 1400/2019). Με τα δεδομένα αυτά, και κατά τα εκτιθέμενα στην προηγηθείσα νομική σκέψη, συντρέχει νόμιμη περίπτωση κανονισμού αρμοδιότητας κατά παραπομπή, από το Δικαστήριο του Αρείου Πάγου, που δικάζει σε Συμβούλιο (άρθρα 135 εδ. ε' και 136 παρ. 1 στοιχ. β' του Κ.Ποιν.Δ.), να γίνει δεκτή η κρινόμενη αίτηση και να παραπεμφθεί η υπόθεση από τον αρμόδιο Εισαγγελέα Πρωτοδικών Αθηνών στον Εισαγγελέα Πρωτοδικών Πειραιά, προκειμένου να την χειριστούν περαιτέρω οι εισαγγελικές και δικαστικές αρχές του Πρωτοδικείου Πειραιά, και αν ήθελε συντρέξει περαιτέρω νόμιμη περίπτωση, στις Εισαγγελικές και δικαστικές αρχές του Εφετείου Πειραιά.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Παραπέμπει την υπόθεση, που αναφέρεται στην υπ' αρ. πρωτ. 152002/20-3-2023 αίτηση του Εισαγγελέα Πρωτοδικών Αθηνών και αφορά την ποινική δικογραφία με ..., η οποία αφορά μήνυση του A. R. N. M. του J. κατά του Εισαγγελέα Πρωτοδικών Ι. Σ. και άλλων προσώπων, από τον κατά τόπο αρμόδιο Εισαγγελέα Πρωτοδικών Αθηνών στον Εισαγγελέα Πρωτοδικών Πειραιά, προκειμένου να την χειριστούν περαιτέρω οι εισαγγελικές και δικαστικές αρχές του Πρωτοδικείου Πειραιά, και αν ήθελε συντρέξει περαιτέρω νόμιμη περίπτωση, στις αντίστοιχες αρχές του Εφετείου Πειραιά.
Κρίθηκε και αποφασίσθηκε στην Αθήνα στις 6 Δεκεμβρίου 2023.
Εκδόθηκε στην Αθήνα στις 7 Δεκεμβρίου 2023.
Ο ΑΝΤΙΠΡΟΕΔΡΟΣ Η ΓΡΑΜΜΑΤΕΑΣ
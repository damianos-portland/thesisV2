Αριθμός 1602/2023
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
ΣΤ' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Ελένη Κατσούλη, Αντιπρόεδρο του Αρείου Πάγου, Γεωργία Κατσιμαγκλή, Ελένη Μπερτσιά, Διονύσιο Παλλαδινό και Χρήστο Νάστα-Εισηγητή, Αρεοπαγίτες.
Συνήλθε σε δημόσια συνεδρίαση στο Κατάστημά του στις 24 Οκτωβρίου 2023, με την παρουσία του Αντεισαγγελέα του Αρείου Πάγου Βασίλειου Φλωρίδη (γιατί κωλύεται η Εισαγγελέας) και του Γραμματέα Χαράλαμπου Αθανασίου, για να δικάσει την αίτηση του αναιρεσείοντος-κατηγορουμένου Κ. Π. του Σ., κατοίκου ..., που εκπροσωπήθηκε από τον πληρεξούσιο δικηγόρο του Νικόλαο-Χρυσοβαλάντη Καραβελάκη, για αναίρεση της 148/2022 απόφασης του Πενταμελούς Εφετείου Λάρισας. Με υποστηρίζοντα την κατηγορία τον Ό. Χ. του Γ., κάτοικο ..., ο οποίος δεν εμφανίσθηκε.
Το Πενταμελές Εφετείο Λάρισας με την ως άνω απόφασή του διέταξε όσα λεπτομερώς αναφέρονται σ' αυτή, και o αναιρεσείων-κατηγορούμενος ζητεί την αναίρεσή της για τους λόγους που περιλαμβάνονται στην υπ' αριθ. πρωτ. 3696/5-4-2023 αίτηση αναίρεσης, η οποία καταχωρίστηκε στο οικείο πινάκιο με τον αριθμό 404/2023.
Αφού άκουσε Τον Αντεισαγγελέα, που πρότεινε να απορριφθεί η κρινόμενη αίτηση αναίρεσης, και τον πληρεξούσιο δικηγόρο του αναιρεσείοντος-κατηγορουμένου, που ζήτησε όσα αναφέρονται στα σχετικά πρακτικά,
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Ι. Η κρινόμενη από 05-04-2023 αναίρεση του Κ. Π. του Σ., κατοίκου ... (οδός ...), η οποία ασκήθηκε με δήλωση που επιδόθηκε στον Εισαγγελέα του Αρείου Πάγου στις 05-04-2023 (αριθμός πρωτοκόλλου της Εισαγγελίας του Αρείου Πάγου 2696/05-04-2023), για αναίρεση της με αριθμό 148/2022 καταδικαστικής απόφασης του δικάσαντος σε δεύτερο βαθμό Πενταμελούς Εφετείου Κακουργημάτων Λάρισας με την οποία ο αναιρεσείων κηρύχθηκε ένοχος α) απάτης από κοινού κατ' εξακολούθηση τετελεσμένης και σε απόπειρα (άρθρο 386 παρ. 1α και 42 ΠΚ) και β) εκβίασης κατ' εξακολούθηση (άρθρο 385 παρ. 1 εδ. γ' προϊσχύσαντος ΠΚ) και του επιβλήθηκε συνολική ποινή φυλάκισης τριών (3) ετών και έξι (6) μηνών, μετατραπείσα προς πέντε (5) ευρώ ημερησίως, ασκήθηκε νομότυπα και εμπρόθεσμα (καταχωρήθηκε καθαρογραμμένη στο ειδικό βιβλίο που τηρείται στο Εφετείο Λάρισας στις 22-03-2023), περιέχει δε λόγους αναίρεσης, συνιστάμενοι α) στην έλλειψη ακροάσεως, β) στην έλλειψη από την απόφαση της ειδικής και εμπεριστατωμένης αιτιολογίας που επιβάλλει το Σύνταγμα και β) στην εσφαλμένη ερμηνεία ή εφαρμογή ουσιαστικής ποινικής διάταξης (άρθρ. 510 παρ. 1 στοιχ. Β', Δ' και Ε' ΚΠΔ).
Συνεπώς είναι παραδεκτή και πρέπει να ερευνηθεί περαιτέρω κατ' ουσίαν. Στο σημείο αυτό πρέπει να επισημανθεί ότι η συζήτηση πρέπει να προχωρήσει, παρά την απουσία του υποστηρίζοντος την κατηγορία Ό. Χ. του Γ., κατοίκου ... ... (οδός ...), σαν να ήταν και αυτός παρών (άρθρο 515 παρ. 2 του Κ. Π. Δ.), καθόσον κλητεύθηκε από τον Εισαγγελέα του Αρείου Πάγου νόμιμα και εμπρόθεσμα και συγκεκριμένα με επίδοση στη σύνοικο αδελφή του Π. Χ., επειδή δεν βρέθηκε ο ίδιος προσωπικά καθώς και ο αντίκλητός του Ιωάννης Βογιατζάκης, δικηγόρος ... με θυροκόλληση επειδή δεν βρέθηκε ο ίδιος προσωπικά ή άλλο πρόσωπο σύμφωνα με το άρθρο 155 παρ. 2 του ΚΠοινΔ,, όπως προκύπτει από τα σχετικά αποδεικτικά επιδόσεως κλήσεων που συντάχθηκαν από τον ανθυπαστυνόμο του Α. Τ. ... Ν. Κ. και τον αρχιφύλακα του Α. Τ. ... Κ. Τ., αντίστοιχα, και επίσης έχουν επισυναφθεί στον φάκελο της δικογραφίας, προκειμένου να παραστεί στο ακροατήριο του Δικαστηρίου τούτου, κατά την αναφερόμενη στην αρχή της παρούσας δικάσιμο (24-10-2023), στην οποία δεν εμφανίστηκε, κατά την εκφώνησή της από τη σειρά του οικείου εκθέματος, αλλά ούτε και εκπροσωπήθηκε από πληρεξούσιο δικηγόρο. Με τους λόγους αναίρεσης που προβάλλονται με το αναιρετήριο, προσάπτεται στην αναιρεσιβαλλόμενη απόφαση, μεταξύ των άλλων, η αναιρετική πλημμέλεια α) έλλειψης ακροάσεως, β) έλλειψης της ειδικής και εμπεριστατωμένης αιτιολογίας που επιβάλλει το Σύνταγμα και γ) εσφαλμένης ερμηνείας ή εφαρμογής ουσιαστικής ποινικής διάταξης (άρθρ. 510 παρ. 1 στοιχ. Β', Δ' και Ε' ΚΠΔ) αναφορικά με την μη απάντηση περί ορθού νομικού χαρακτηρισμού για την πράξη της εκβίασης ποσού 2.800 ευρώ σε αυτήν της απόπειρας εκβίασης κατ' άρθρο 42 ΠΚ που φέρεται ότι τελέστηκε, κατά τον ισχυρισμό του εκκαλούντος και ήδη αναιρεσείοντος, στις 30 Μαΐου 2015. Όμως από την παραδεκτή επισκόπηση, για τις ανάγκες του αναιρετικού ελέγχου, του φακέλου της αναιρεσιβαλλομένης δίκης, προκύπτει ότι ο εκκαλών και ήδη αναιρεσείων με τη με αριθμό 148/2022 απόφαση του Πενταμελούς Εφετείου Κακουργημάτων Λάρισας, κηρύχθηκε ένοχος: α) απάτης από κοινού και σε απόπειρα κατ' εξακολούθηση (άρθρο 386 παρ. 1α ν. ΠΚ και β) εκβίασης κατ' εξακολούθηση (άρθρο 385 παρ γ' προϊσχύσαντος ΠΚ) με το ακόλουθο διατακτικό: &lt;&lt; Συγκεκριμένα:
1) Α) Στο ..., στους παρακάτω αναφερόμενους χρόνους, ενεργώντας από κοινού και κατόπιν συναπόφασης με τον συγκατηγορούμενο του και γνωστό σε αυτόν πρόσωπο Κ. Ι. του Χ. και της Α., αλλά ενεργώντας και ατομικά, με περισσότερες πράξεις που συνιστούν εξακολούθηση του ίδιου εγκλήματος, με σκοπό να αποκομίσει παράνομο περιουσιακό όφελος, έβλαψε ξένη περιουσία, πείθοντας κάποιον σε πράξη με την εν γνώσει του παράσταση ψευδών γεγονότων σαν αληθινών ή την αθέμιτη απόκρυψη ή παρασιώπηση αληθινών γεγονότων. Ειδικότερα, στον παραπάνω τόπο, τις αρχές του μηνός Δεκεμβρίου 2014, περίπου, ο παθών Ό. Χ. του Γ. και της Δ. άρχισε να επισκέπτεται, ως πελάτης, το νυχτερινό κέντρο διασκέδασης "Δ." που βρίσκεται στην ... ..., όπου γνώρισε μία κοπέλα, ρουμανικής υπηκοότητας, ονόματι «Ά. Μ.", με την οποία διατηρούσε σχέση. Ο πρώτος κατηγορούμενος, ατομικά ενεργώντας, παρέστησε ψευδώς στον παθόντα:
α) Περί τα μέσα του μηνάς Φεβρουάριου 2015 ότι ο ιδιοκτήτης του "Δ." δεν είχε τα χρήματα ο ίδιος για να πληρώσει για τα έξοδα για την παραμονή της "Ά. Μ." στην Ελλάδα, καθώς και για την άδεια εργασίας της, καταφέρνοντας να παραπλανήσει τον παθόντα, και να του καταβάλλει για το λόγο αυτό σε μετρητά το χρηματικό ποσό των 3.000 ευρώ περίπου, τμηματικά το χρονικό διάστημα από το τελευταίο δεκαήμερο του Φεβρουάριου του 2015 μέχρι και το πρώτο δεκαήμερο του Μαρτίου 2015. β) Το χρονικό διάστημα 7-8 Μαρτίου 2015 του είπε ότι έπρεπε η «Ά. Μ." να μεταβεί στην Ρουμανία για να φτιάξει τα χαρτιά της, καταφέρνοντας να παραπλανήσει τον παθόντα και να του καταβάλλει για τα αεροπορικά της εισιτήρια σε μετρητά το χρηματικό ποσό των 250 ευρώ. γ) Την 9η Μαρτίου 2015 του είπε ότι η «Ά. Μ." συνελήφθη στη Ρουμανία και μεταφέρθηκε στην Ελλάδα, όπου κρατούνταν στην Ασφάλεια Αττικής, επισημαίνοντας ότι η «Ά. Μ." κατηγορεί τον παθόντα, τον ίδιο και το αφεντικό της για εκμετάλλευσή της. δ) Την 13η Μαρτίου 2015 του είπε ότι υπάρχει πιθανότητα να εκδοθεί ένταλμα σύλληψης σε βάρος του παθόντος για τα καταγγελλόμενα από την «Ά. Μ.". ε) Την 14η Μαρτίου 2015 του είπε ότι θα ήταν καλύτερα να κρυφτεί σ' ένα ξενοδοχείο για να μην συλληφθεί έως ότου διευκρινισθεί εάν έχει εκδοθεί ένταλμα σύλληψης ή όχι. στ) Την 14η Μαρτίου 2015 του είπε ότι είχε εκδοθεί ένταλμα σύλληψης μόνο εναντίον του παθόντος. ζ) Την 15η Μαρτίου 2015 του είπε ότι το δικαστήριο για όσα κατηγορούσε τον παθόντα η «Ά. Μ." θα γινόταν την 16η Μαρτίου 2015 στην Αθήνα, καταφέρνοντας να παραπλανήσει τον παθόντα, από κοινού με τον ως άνω συγκατηγορούμενο του και να του καταβάλλει για δήθεν δικηγορική αμοιβή και για δικαστικά έξοδα σε μετρητά το χρηματικό ποσό των 2.500 ευρώ. η) Την 16η Μαρτίου 2015 του είπε ότι καταδικάστηκε σε 15 χρόνια φυλάκιση και το ποσό που έπρεπε να καταβάλλει για να πληρώσει την ποινή του και να μην φυλακισθεί ήταν 52.000 ευρώ, ποσό που έπρεπε να κατατεθεί έως την 17η Μαρτίου 2015, καταφέρνοντας να παραπλανήσει τον παθόντα, από κοινού με τον ως άνω συγκατηγορούμενο του και να του καταβάλλει σε μετρητά το ως άνω χρηματικό ποσό. Είναι μάλιστα χαρακτηριστικό ότι μαζί με τον συγκατηγορούμενό του προσποιήθηκαν ότι επισκέφθηκαν και την Υποδιεύθυνση Ασφαλείας ... για να τακτοποιηθούν διαδικαστικά θέματα για την υποτιθέμενη αποπληρωμή της ως άνω ποινής, ενώ κατόπιν μετέβησαν σε μονοκατοικία στην οδό ... αριθ. ... στη ..., που εκμίσθωνε ο συγκατηγορούμενός του, όπου μετρήθηκαν τα χρήματα και τοποθετήθηκαν σε τρεις ξεχωριστούς φακέλους, λέγοντας στον παθόντα να γράψει έξω από τους φακέλους το ονοματεπώνυμό του και το ΑΦΜ του, προκειμένου να καταβληθούν τα ποσά στις ανάλογες υπηρεσίες. θ) Τις αρχές Μαΐου 2015 του είπε ότι ο δικηγόρος που εκπροσωπούσε τον παθόντα ήταν ο δικηγόρος ... Δ. Β.. Με τις ανωτέρω ενέργειές του, σκόπευε να αποκομίσει παράνομο περιουσιακό όφελος, βλάπτοντας την περιουσία του παθόντος, δηλαδή να ενσωματώσει στην περιουσία του τα ως άνω ποσά που του καταβλήθηκαν, ανερχόμενα συνολικά (ατομικά και από κοινού με τον συγκατηγορούμενο του) στο ποσό των 57.750 ευρώ, με αντίστοιχη περιουσιακή ζημία του παθόντος. Β) Στον παρακάτω τόπο και χρόνο, έχοντας αποφασίσει να εκτελέσει το έγκλημα της απάτης, ήτοι, με σκοπό να αποκομίσει παράνομο περιουσιακό όφελος, βλάπτοντας τρίτο, πείθοντας αυτόν σε πράξη με την εν γνώσει του παράσταση ψευδών γεγονότων σαν αληθινών ή την αθέμιτη απόκρυψη ή παρασιώπηση αληθινών γεγονότων, επιχείρησε πράξη που περιέχει τουλάχιστον αρχή εκτελέσεως του αδικήματος αυτού, δεν ολοκλήρωσε όμως την ενέργεια του αυτή όχι από δική του βούληση, αλλά από εμπόδια εξωτερικά και συγκεκριμένα: ι) Την 30η Μάΐου 2015 παρέστησε ψευδώς στον παθόντα, Ό. Χ., ότι η «Ά. Μ." θα ασκούσε εναντίον του αγωγή για να ζητήσει αποζημίωση, γιατί δεν μπορεί να εργαστεί στην Ελλάδα, ζητώντας ως αμοιβή για τον δικηγόρο, αλλά και για τα δικαστικά έξοδα, το χρηματικό ποσό των 2.800 ευρώ, τα οποία θα έπρεπε να καταβληθούν έως την 5η Ιουνίου 2015, με σκοπό να του αποσπάσει το παραπάνω ποσό και να το ενσωματώσει στην περιουσία του, πλην όμως δεν ολοκλήρωσε την πράξη του, όχι από δική του βούληση, αλλά επειδή έγινε αντιληπτός από τον ως άνω παθόντα. 2) Στους παρακάτω αναφερόμενους τόπο και χρόνους, με περισσότερες πράξεις, που συνιστούν εξακολούθηση του ίδιου εγκλήματος, με σκοπό να αποκομίσει ο ίδιος παράνομο περιουσιακό όφελος, εξανάγκασε κάποιον με βία ή με απειλή σε πράξη, παράλειψη ή ανοχή, από την οποία επέρχεται ζημία στην περιουσία του εξαναγκαζομένου. Ειδικότερα στο ..., τη Μεγάλη Εβδομάδα του 2015 ανέφερε στον παθόντα Ό. Χ. του Γ. και της Δ. ότι ένας άνδρας, Ρωσικής καταγωγής, ο οποίος "προστάτευε" την προαναφερόμενη «Ά. Μ.", απαιτεί το ποσό των 7.500 ευρώ για να εκδοθούν τα απαραίτητα έγγραφα, ώστε να επιστρέψει η τελευταία στην Ελλάδα για να εργαστεί και για τα χρήματα που χάνει, για όσο διάστημα δε μπορεί αυτή να εργαστεί στην Ελλάδα, γιατί εν τω μεταξύ την είχαν απελάσει. Επίσης, ανέφερε στον παθόντα ότι ο "προστάτης" της «Ά. Μ." θεωρούσε τον παθόντα υπεύθυνο για το γεγονός της απέλασής της και αν δεν έδινε τα χρήματα θα είχε πρόβλημα, αναφέροντας ότι ο ως άνω άνδρας, Ρωσικής καταγωγής, είναι άνθρωπος της νύχτας και δεν πρέπει να παίζει με τέτοιους ανθρώπους, γιατί θα είναι σαν να υπογράφει συμβόλαιο θανάτου. Με τον τρόπο αυτό εξανάγκασε τον παθόντα, περιάγοντας αυτόν σε τρόμο και ανησυχία για τη σωματική του ακεραιότητα, να του καταβάλλει: 1) την 14η Απριλίου 2015 σε μετρητά μέσα στο αυτοκίνητο του παθόντος και έξω από την οικία του το χρηματικό ποσό των 6.500 ευρώ, 2) την 17η Απριλίου 2015 σε μετρητά μέσα στο αυτοκίνητο του παθόντος και έξω από την οικία του το χρηματικό ποσό των 2.000 ευρώ και 3) την ...η Απριλίου 2015 σε τραπεζικό λογαριασμό της τράπεζας "A. B." που του υπέδειξε ο ίδιος, με δικαιούχο την Ο.Ε. με την επωνυμία "Α. Γ.. - Σ. X.. &amp; Α.. Ξ.. Ε./Σ.", το χρηματικό ποσό των 500 ευρώ, αποκομίζοντας με τον τρόπο αυτό παράνομο περιουσιακό όφελος και προξενώντας αντίστοιχη περιουσιακή ζημία στον παθόντα.>>. Από τα ανωτέρω προκύπτει ότι ο εκκαλών και ήδη αναιρεσείων με την αναιρεσιβαλόμενη απόφαση κρίθηκε ένοχος της επί μέρους πράξης της απόπειρας απάτης χρηματικού ποσού 2.800 ευρώ σε βάρος του παθόντος Ό. Χ., την οποία τέλεσε στις 30 Μαΐου 2015, ενώ πράξη εκβίασης σε βάρος του ιδίου παθόντος για το ίδιο χρηματικό ποσό (2.800), για την οποία πράξη ο αναιρεσείων ζήτησε από το δευτεροβάθμιο Δικαστήριο ορθότερο νομικό χαρακτηρισμό σε απόπειρα εκβίασης, δεν περιλαμβάνεται στο διατακτικό της προσβαλλόμενης απόφασης, ούτε στο σκεπτικό αυτής, ούτε στην πρωτόδικη απόφαση αλλά ούτε και στο με αριθμό 104/2016 παραπεμπτικό Βούλευμα του Συμβουλίου Πλημμελειοδικών .... Εφόσον ο εκκαλών και ήδη αναιρεσείων δεν καταδικάστηκε για την πράξη της εκβίασης σε βάρος του παθόντος Ό. Χ. για το ίδιο χρηματικό ποσό (2.800), παρά μόνο για άλλες επί μέρους πράξεις εκβίασης κατ' εξακολούθηση που ο ίδιος τέλεσε στις 14-4-2015, 17-4-2015 και ...-4-2015, χρηματικού ποσού 6.500 ευρώ, 2000 ευρώ και 500 ευρώ αντίστοιχα, το δευτεροβάθμιο Δικαστήριο ορθώς δεν απάντησε στον ως άνω ισχυρισμό του εκκαλούντος και ήδη αναιρεσείοντος, ο οποίος ισχυρισμός αποτελεί άρνηση της (ανύπαρκτης στην προκειμένη περίπτωση) κατηγορίας και όχι αυτοτελής. Επομένως οι αναιρετικοί λόγοι από το άρθρο 510 παρ. 1 στοιχ. Β', Δ' και Ε'του ΚΠοινΔ για α) έλλειψη ακροάσεως, β) έλλειψη της ειδικής και εμπεριστατωμένης αιτιολογίας που επιβάλλει το Σύνταγμα και β) εσφαλμένη ερμηνεία ή εφαρμογή ουσιαστικής ποινικής διάταξης, αναφορικά με την μη απάντηση περί ορθού νομικού χαρακτηρισμού για την πράξη της εκβίασης ποσού 2.800 ευρώ σε αυτήν της απόπειρας εκβίασης, πρέπει να απορριφθούν ως αβάσιμοι.
ΙΙΙ. Η ειδική και εμπεριστατωμένη αιτιολογία της δικαστικής απόφασης, η έλλειψη της οποίας ιδρύει λόγο αναίρεσης από το άρθρο 510 παρ. 1 στοιχ. Δ' του ΚΠΔ, πρέπει να υπάρχει όχι μόνον ως προς την κατηγορία, αλλά να εκτείνεται και στους αυτοτελείς ισχυρισμούς, εκείνους δηλαδή που προβάλλονται στο δικαστήριο της ουσίας, σύμφωνα με το άρθρο 171 παρ. 2 και 333 παρ. 2 του ΚΠΔ, από τον κατηγορούμενο ή το συνήγορό του και τείνουν στην άρση του άδικου χαρακτήρα της πράξης ή της ικανότητας για καταλογισμό ή στη μείωση αυτής ή στην εξάλειψη του αξιόποινου της πράξης ή στη μείωση της ποινής. Προϋποτίθεται, όμως, η προβολή των αυτοτελών ισχυρισμών κατά τρόπο σαφή και ορισμένο, καθώς και η προφορική τους ανάπτυξη, δηλαδή με όλα τα πραγματικά περιστατικά, που απαιτούνται κατά νόμο για τη θεμελίωσή τους, έτσι ώστε να μπορούν να αξιολογηθούν και, σε περίπτωση αποδοχής τους, να οδηγούν στο ειδικότερα ευνοϊκό για τον κατηγορούμενο συμπέρασμα. Διαφορετικά, το δικαστήριο της ουσίας δεν έχει υποχρέωση να απαντήσει ή να αιτιολογήσει, ειδικά, τη σιωπηρή ή ρητή απόρριψή τους (ΑΠ 755/2022). Τέτοιος αυτοτελής ισχυρισμός, η απόρριψη ή η αποδοχή του οποίου πρέπει να αιτιολογείται ιδιαιτέρως, είναι και αυτός περί συνδρομής στο πρόσωπό του κηρυχθέντος ενόχου κατηγορουμένου ελαφρυντικής περίστασης, που θεσπίζεται από την διάταξη του άρθρου 84 παρ. 2α του ΠΚ, αφού η παραδοχή της οδηγεί στην επιβολή μειωμένης, κατά το άρθρο 83 του ιδίου Κώδικα, ποινής, η οποία ορίζει "το ότι ο υπαίτιος έζησε σύννομα ως το χρόνο που έγινε το έγκλημα, περίσταση που δεν αποκλείεται από μόνη την προηγούμενη καταδίκη του για ελαφρύ πλημμέλημα". Κριτήριο για τη συνδρομή της ελαφρυντικής περίστασης του άρθρου 84 παρ. 2α' του ΠΚ πλέον είναι η σύννομη ζωή του υπαιτίου. Κατά την γραμματική ερμηνεία της κρίσιμης για την εφαρμογή της διάταξης αυτής λέξης "σύννομη" έτσι χαρακτηρίζεται η ζωή του ατόμου όταν το τελευταίο καθ' όλη τη διάρκεια της ζωής του και μέχρι την τέλεση της αξιόποινης πράξης, σέβεται τα έννομα αγαθά με την τήρηση των δικαϊκών κανόνων που τα προστατεύουν, κατά την τέλεση πράξεων που ρυθμίζονται από σχετικό νόμο, συμμορφώνεται με αυτόν, ώστε το έγκλημα που έχει τελέσει να εμφανίζεται ως εξαίρεση σε αυτή τη σταθερή στάση της ζωής του, ως δυσάρεστη έκπληξη, ως γεγονός που ουδείς περίμενε από τον συγκεκριμένο δράστη. Έτσι, ο σύννομος βίος δεν ταυτίζεται με το λευκό ποινικό μητρώο αλλά με την από πεποίθηση - υποταγή στη νομιμότητα ως προς όλες τις εκφάνσεις της καθημερινότητάς του, κατάσταση που δεν εξασφαλίζεται με την ανυπαρξία καταδίκης του για αξιόποινη πράξη. Άλλωστε, το μεν η παραβίαση των νόμων δεν θεμελιώνει πάντοτε αξιόποινη πράξη, το δε πολλάκις αξιόποινες πράξεις παραμένουν στην αφάνεια. Συνακόλουθα, αν κάποιος παραβιάζει ή δεν σέβεται αστικούς κανόνες, η συνδρομή στο πρόσωπό του της εν λόγω ελαφρυντικής περίστασης δεν έχει έρεισμα στο νόμο, το δε λευκό ποινικό μητρώο απλά συνεκτιμάται από το δικαστήριο στα πλαίσια που ορίζονται από τις διατάξεις των άρθρων 177 και 178 του ΚΠΔ για τον σχηματισμό της δικανικής του κρίσης για την ύπαρξη του σύννομου βίου προκειμένου να αποφανθεί επί του αυτοτελούς αυτού ισχυρισμού. Από το συνδυασμό όλων όσων προεκτέθηκαν είναι φανερό πως για τη θεμελίωση του σύννομου βίου λαμβάνεται υπόψη η συμπεριφορά του κηρυχθέντος ενόχου μέχρι την τέλεση της αξιόποινης πράξης, λαμβανομένων μάλιστα υπόψη των περιστάσεων υπό τις οποίες τελέστηκε η πράξη, και επί πλέον προϋπόθεση της αποδοχής ή μη του σχετικού ισχυρισμού είναι ότι η επιβλητέα σε εκατέρα των περιπτώσεων ποινή είναι σύμφωνη με την αρχή της αναλογικότητας (Ολ. ΑΠ 2/2022). Εξάλλου, λόγο αναίρεσης της απόφασης συνιστά, κατά το άρθρο 510 παρ. 1 στοιχ. Ε' ΚΠΔ και η εσφαλμένη εφαρμογή ή ερμηνεία ουσιαστικής ποινικής διάταξης. Εσφαλμένη ερμηνεία υπάρχει, όταν το δικαστήριο αποδίδει στο νόμο διαφορετική έννοια από εκείνη που πραγματικά έχει, ενώ εσφαλμένη εφαρμογή, όταν το Δικαστήριο, χωρίς να παρερμηνεύσει το νόμο, δεν υπήγαγε ορθά τα πραγματικά περιστατικά, που δέχθηκε ότι αποδείχθηκαν, στη διάταξη που εφαρμόσθηκε. Περίπτωση δε εσφαλμένης εφαρμογής ουσιαστικής ποινικής διάταξης, που ιδρύει τον ανωτέρω αναιρετικό λόγο από το άρθρο 510 παρ. 1 στοιχ. Ε` ΚΠΔ, συνιστά και η παραβίαση με πλάγιο τρόπο της διάταξης αυτής, η οποία υπάρχει, όταν στο πόρισμα της απόφασης, που προκύπτει από την αλληλοσυμπλήρωση του σκεπτικού και του διατακτικού της και ανάγεται στα στοιχεία και την ταυτότητα του εγκλήματος, έχουν εμφιλοχωρήσει ασάφειες, αντιφάσεις ή λογικά κενά, που καθιστούν ανέφικτο τον αναιρετικό έλεγχο σε σχέση με την ορθή εφαρμογή του νόμου, οπότε η απόφαση δεν έχει νόμιμη βάση. Στην προκείμενη περίπτωση, όπως προκύπτει από την επισκόπηση των πρακτικών της προσβαλλόμενης απόφασης, ο κατηγορούμενος και ήδη αναιρεσείων δια του συνηγόρου του, μετά τη λήξη της αποδεικτικής διαδικασίας, υπέβαλε εγγράφως και ανέπτυξε προφορικώς, τον αυτοτελή ισχυρισμό περί αναγνωρίσεως της συνδρομής στο πρόσωπό του της ελαφρυντικής περιστάσεως του άρθρου 84 παρ. 2α ΠΚ, ότι, μέχρι το χρόνο τελέσεως των αποδιδόμενων σ' αυτόν πράξεων ουδέποτε απασχόλησε τις διωκτικές αρχές, ούτε υιοθέτησε αντικοινωνική συμπεριφορά παρά μόνο για ήσσονος σημασίας περιπτώσεις και μέχρι το έτος 2015 εργαζόταν νόμιμα σε διάφορες εργασίες, επιδεικνύοντας σύννομη συμπεριφορά. Το δευτεροβάθμιο Δικαστήριο απέρριψε τον ως άνω αυτοτελή ισχυρισμό, διαλαμβάνοντας στο σκεπτικό της προσβαλλόμενης απόφασης, μετά τη νομική σκέψη, τις παρακάτω επακριβώς παραδοχές: &lt;&lt;.... δεν αποδείχθηκε ότι αυτός, μέχρι την τέλεση των πράξεων, για τις οποίες κηρύχθηκε ένοχος, έζησε σύννομα, ενώ επιπροσθέτως, από την ανάγνωση του ποινικού μητρώου του ως άνω καταδικασθέντος προκύπτει ότι αυτός έχει καταδικαστεί, αμετακλήτως, για άλλες αξιόποινες πράξεις και ως εκ τούτου, ο περαιτέρω αυτοτελής ισχυρισμός του περί αναγνωρίσεως της συνδρομής στο πρόσωπό του και της ελαφρυντικής περίστασης του άρθρου 84 παρ. 2α ΠΚ, πρέπει να απορριφθεί ως ουσιαστικά αβάσιμος.>>. Με αυτά που δέχθηκε με την προσβαλλόμενη απόφασή του το Δικαστήριο της ουσίας, επαρκώς αιτιολογημένα, απάντησε, κατά τα προβλεπόμενα στις διατάξεις του Συντάγματος και του ΚΠΔ, σχετικά με την απόρριψη του αιτήματος του αναιρεσείοντος να του αναγνωρισθεί η συνδρομή της ελαφρυντικής περιστάσεως του πρότερου σύννομου βίου, αφού εκθέτει σ' αυτή, με σαφήνεια, πληρότητα και χωρίς αντιφάσεις ή λογικά κενά, τα πραγματικά περιστατικά, τα οποία αποδείχθηκαν από την ακροαματική διαδικασία, δεχθέν ότι δεν προέκυψε ότι αυτός, μέχρι την τέλεση των πράξεων, για τις οποίες κηρύχθηκε ένοχος, έζησε σύννομα, επιπλέον δε ότι αυτός πριν από την τέλεση των ως άνω πράξεων είχε καταδικαστεί αμετακλήτως και για άλλες αξιόποινες πράξεις. Επομένως οι αναιρετικοί λόγοι από το άρθρο 510 παρ. 1 στοιχ. Δ' και Ε' του ΚΠοινΔ για α) έλλειψη της ειδικής και εμπεριστατωμένης αιτιολογίας που επιβάλλει το Σύνταγμα και o KΠοινΔ και β) εσφαλμένη ερμηνεία ή εφαρμογή ουσιαστικής ποινικής διάταξης, αναφορικά με την απόρριψη του αυτοτελούς ισχυρισμού περί αναγνωρίσεως της συνδρομής στο πρόσωπό του της ελαφρυντικής περιστάσεως του άρθρου 84 παρ. 2α ΠΚ, πρέπει να απορριφθούν ως αβάσιμοι.
ΙV. Σύμφωνα με το άρθρο 79 παρ. 1 Π.Κ. κριτήρια επιµέτρησης της στερητικής της ελευθερίας ποινής είναι η βαρύτητα της πράξης και ο βαθµός ενοχής του υπαιτίου, ενώ το δικαστήριο σταθµίζει τα στοιχεία που λειτουργούν υπέρ και σε βάρος του υπαιτίου και συνεκτιµά τις συνέπειες της ποινής για τον ίδιο και τους οικείους του, όπως τα κριτήρια αυτά και τα στοιχεία που λειτουργούν υπέρ και σε βάρος του υπαιτίου εκτιµώνται µε βάση τα στοιχεία που αναφέρονται στις επόµενες παραγράφους του ίδιου άρθρου. Κατά την παρ. 7 του εν λόγω άρθρου, ως ίσχυε όταν εκδόθηκε η προσβαλλόμενη απόφαση, ήτοι μετά την αντικατάστασή του µε το άρθρο 12 περ. 1 Ν. 4637/2019, "7. Στην απόφαση αναφέρονται ρητά οι λόγοι που δικαιολογούν την κρίση του δικαστηρίου για την επιμέτρηση της ποινής που επέβαλε". Από τις ανωτέρω διατάξεις προκύπτει ότι η επιμέτρηση της ποινής σε κάθε συγκεκριμένη περίπτωση ανήκει στην κυριαρχική κρίση του δικαστηρίου της ουσίας, το οποίο λαµβάνει υπόψη τα οριζόμενα στο άρθρο 79 ΠΚ, όπως αυτά προκύπτουν από τα πραγµατικά περιστατικά που έγιναν δεκτά (ΑΠ 767/2022, ΑΠ 188/2022, ΑΠ 96/2020). Ειδικότερα προκύπτει, ότι στο άρθρο 79 περιλαμβάνονται γενικοί κανόνες για τον τρόπο επιμέτρησης των ποινών και ότι αρχικά καθορίζεται από το δικαστή η ανάλογη και δίκαιη τιμωρία του εγκλήματος με βάση τη βαρύτητα της πράξης και την ενοχή του δράστη γι' αυτή και στη συνέχεια το δικαστήριο οφείλει να σταθμίσει τα στοιχεία του εγκλήματος, που λειτουργούν υπέρ και σε βάρος του υπαιτίου, και να συνεκτιμήσει επιπλέον τις συνέπειες της ποινής για τον ίδιο και τους οικείους του. Στη δεύτερη παράγραφο αναφέρονται τα στοιχεία που πρέπει να λαμβάνει υπόψη το δικαστήριο για να εκτιμήσει τη βαρύτητα του εγκλήματος, στην τρίτη παράγραφο τα στοιχεία που λαμβάνονται υπόψη για την ενοχή του δράστη και στην τέταρτη μνημονεύονται οι όροι που λειτουργούν υπέρ του υπαιτίου κατά την επιμέτρηση της ποινής του, η απαρίθμηση των οποίων, όπως προκύπτει από τη χρήση της λέξης "ιδίως", είναι ενδεικτική. Αντίστροφα, στην πέμπτη παράγραφο μνημονεύονται και πάλι ενδεικτικά τα στοιχεία που λειτουργούν σε βάρος του υπαιτίου, ενώ στην έκτη παράγραφο διευκρινίζεται ότι στοιχεία, που έχουν αξιολογηθεί από το νομοθέτη για τον προσδιορισμό της απειλούμενης ποινής, δεν λαμβάνονται υπόψη από το δικαστήριο επιπροσθέτως υπόψη για την επιμέτρησή της. Τέλος, στην έβδομη παράγραφο του ίδιου ως άνω άρθρου 79 ΠΚ ορίζεται, όπως προεκτέθηκε, ότι στην απόφαση αναφέρονται ρητά οι λόγοι που δικαιολογούν την κρίση του δικαστηρίου για την επιμέτρηση της ποινής που επέβαλε. Για την ύπαρξη τέτοιας αιτιολογίας της απόφασης ως προς την επιμέτρηση της ποινής, είναι παραδεκτή η αλληλοσυμπλήρωση των αιτιολογιών, που αναφέρονται στο οικείο μέρος της απόφασης, με αυτές του αιτιολογικού και διατακτικού της απόφασης για την ενοχή του κατηγορουμένου, που αποτελούν ενιαίο σύνολο, και θεωρείται ότι η απόφαση έχει την απαιτούμενη αιτιολογία, αν από το σύνολο των σχετικών παραδοχών της προκύπτει ότι λήφθηκαν υπόψη όλοι οι κανόνες που ορίζει η ανωτέρω διάταξη για την επιμέτρηση της ποινής (ΑΠ 953/2022, ΑΠ 479/2020, ΑΠ 1949/2019). Περαιτέρω, με το άρθρο 6 παρ. 1 της Ευρωπαϊκής Σύμβασης για την προάσπιση των Δικαιωμάτων του Ανθρώπου (ΕΣΔΑ), η οποία κυρώθηκε με το Ν.Δ. 53/1974 και έχει υπερνομοθετική ισχύ κατά το άρθρο 28 παρ. 1 του Συντάγματος, αναγνωρίζεται στον κατηγορούμενο δικαίωμα για δίκαιη δίκη. Η αρχή της αναλογικότητας αναγνωρίζεται ήδη με το άρθρο 25 παρ. 1 εδ. β' του Συντάγματος, κατά το οποίο οι κάθε είδους περιορισμοί, που μπορούν, κατά το Σύνταγμα, να επιβληθούν στα δικαιώματα του ανθρώπου ως ατόμου και ως μέλους του κοινωνικού συνόλου, πρέπει να προβλέπονται είτε απευθείας από το Σύνταγμα είτε από το νόμο, εφόσον υπάρχει επιφύλαξη υπέρ αυτού, και να σέβονται την αρχή της αναλογικότητας. Η παραβίαση της αρχής αυτής πρέπει να ερευνάται σε κάθε συγκεκριμένη περίπτωση ενόψει και του ύψους της ποινής, που έχει επιβληθεί, ή τη μικρή ή μεγάλη απαξία της αξιόποινης πράξης, εφόσον και αυτή αποτελεί ένα από τα κριτήρια, των οποίων η συνεκτίμηση διαμορφώνει την κρίση του δικαστηρίου για την υπέρβαση ή μη της ως άνω αναλογικότητας (Ολ.ΑΠ 14/2001, ΑΠ 1040/2019, ΑΠ 1144/2019). Στην προκείμενη περίπτωση, το Δικαστήριο της ουσίας με την προσβαλλόμενη απόφασή του επέβαλε στον αναιρεσείοντα - κατηγορούμενο για την αξιόποινη πράξη της απάτης από κοινού και σε απόπειρα, κατ'εξακολούθηση, για την οποία κηρύχθηκε ένοχος, φυλάκιση τριών (3) ετών και για την πράξη της εκβίασης κατ'εξακολούθηση, για την οποία επίσης κηρύχθηκε ένοχος, ποινή φυλάκισης ενός (1) έτους και κατά συγχώνευση συνολική ποινή φυλάκισης τριών (3) ετών και έξι (6) μηνών, αφού, όπως προκύπτει από την παραδεκτή επισκόπηση των πρακτικών της προσβαλλόμενης απόφασης, με ειδική σκέψη του κατά το ουσιαστικό μέρος για την επιβολή της ποινής έλαβε υπόψη, κατά πιστή μεταφορά, τα ακόλουθα: &lt;&lt;Στην προκείμενη περίπτωση, με βάση όλα τα προαναφερόμενα στοιχεία, όπως όλα αυτά προκύπτουν από τα κατά τα άνω αποδεικτικά μέσα, πρέπει, σύμφωνα και με όσα εκτενώς αναπτύσσονται στην προηγηθείσα νομική σκέψη, με βάση τη βαρύτητα των περιγραφομένων πράξεων που τέλεσαν οι κατηγορούμενοι και το βαθμό της ενοχής τους, να επιβληθούν σε βάρος τους οι αναφερόμενες ειδικότερα στο διατακτικό ποινές φυλάκισης, οι οποίες αποτελούν την ανάλογη και δίκαιη τιμωρία γι' αυτές, ύστερα από συνεκτίμηση των συνεπειών των συγκεκριμένων ποινών για τους ίδιους και τους οικείους τους και αφού λήφθηκαν, ιδίως, υπόψη μεταξύ των άλλων, η βλάβη που προξένησαν οι ανωτέρω αξιόποινες πράξεις τους, η φύση και το είδος τους, τα αίτια που τους ώθησαν για την απόκτηση παράνομου περιουσιακού οφέλους στην εκτέλεση των εγκλημάτων, καθώς επίσης και όλες οι προπεριγραφόμενες περιστάσεις χρόνου, τόπου, μέσων και τρόπου που συνόδευσαν την εκτέλεσή τους, σε συνδυασμό με το βαθμό του δόλου τους, όπως και η όλη στάση και διαγωγή του, κατά τη διάρκεια και μετά από αυτή>>. Για την εκτίμηση των ως άνω στοιχείων το Δικαστήριο της ουσίας χρησιμοποίησε τα κριτήρια των παραγράφων 2 και 3 του άρθρου 79 του ΠΚ, καθώς και τα στοιχεία των παραγράφων 4 και 5 του ιδίου άρθρου που ειδικώς μνημονεύει στην απόφαση, χωρίς να ήταν υποχρεωμένο να διαλάβει στην απόφασή του άλλη ειδικότερη αιτιολογία. Η επιμέτρηση της ποινής, ανήκουσα στην κυριαρχική και ανέλεγκτη κρίση του Δικαστηρίου της ουσίας, έγινε μέσα στα όρια που διαγράφει ο νόμος για τα εν λόγω πλημμελήματα, με την επιβολή δε στον αναιρεσείοντα της παραπάνω ποινής, η οποία δεν κρίνεται δυσανάλογη, ενόψει της απαξίας του ανωτέρω εγκλήματος, ουδόλως παραβιάστηκε εν προκειμένω η υπαγορευόμενη από το Σύνταγμα και την ΕΣΔΑ αρχή της αναλογικότητας. Επομένως οι αναιρετικοί λόγοι από το άρθρο 510 παρ. 1 στοιχ. Δ' και Ε' του ΚΠοινΔ για α) έλλειψη της ειδικής και εμπεριστατωμένης αιτιολογίας που επιβάλλει το Σύνταγμα και o KΠοινΔ και β) εσφαλμένη ερμηνεία ή εφαρμογή ουσιαστικής ποινικής διάταξης, αναφορικά με τη μη στάθμιση των στοιχείων που λειτουργούν υπέρ και σε βάρος του κατηγορουμένου που προβλέπονται στο άρθρο 79 του ΚΠοινΔ, είναι αβάσιμοι. V. Κατά τη διάταξη του άρθρου 100 του προϊσχύσαντος ΠΚ, που τυγχάνει εφαρμογής κατά το άρθρο 2 παρ. 1 του ισχύοντος ΠΚ, "Αν κάποιος καταδικαστεί σε ποινή φυλάκισης μεγαλύτερη από τρία έτη και μέχρι πέντε έτη και συντρέχει στο πρόσωπό του η προϋπόθεση του άρθρου 99 παρ. 1, το δικαστήριο διατάσσει την αναστολή εκτέλεσης της ποινής του υπό όρους και υπό την επιμέλεια και επιτήρηση επιμελητή κοινωνικής αρωγής για ορισμένο διάστημα, που δεν μπορεί να είναι κατώτερο από τρία και ανώτερο από πέντε έτη, εκτός αν κρίνει με βάση ειδικά μνημονευόμενα στην αιτιολογία της απόφασης στοιχεία, ότι η εκτέλεση της ποινής είναι απολύτως αναγκαία για να αποτρέψει τον κατάδικο από την τέλεση νέων αξιόποινων πράξεων". Από τη διάταξη αυτή προκύπτει, ότι το δικαστήριο υποχρεούται να ελέγξει τη συνδρομή των προϋποθέσεων αναστολής εκτέλεσης της ποινής και να αποφασίσει σχετικά και χωρίς την υποβολή σχετικού αιτήματος για το ζήτημα της αναστολής, αλλά και να αιτιολογήσει ειδικά την τυχόν αρνητική κρίση του, διαφορετικά ιδρύεται λόγος αναίρεσης από το άρθρο 510 παρ. 1 στοιχ. Δ' του ΚΠΔ και ότι αν προχωρήσει στη μετατροπή της ποινής, χωρίς να αποφασίσει προηγουμένως επί της αναστολής αυτής, υπερβαίνει αρνητικά την εξουσία του και υποπίπτει στην ελεγχόμενη αναιρετικά πλημμέλεια της υπέρβασης εξουσίας, από την οποία ιδρύεται ο λόγος αναίρεσης από το άρθρο 510 παρ. 1 στοιχ. Θ' του ΚΠΔ (ΑΠ 1524/2022, ΑΠ 368/2022). Στην προκείμενη περίπτωση, από την παραδεκτή επισκόπηση των πρακτικών της προσβαλλόμενης απόφασης ο αναιρεσείων-κατηγορούμενος με την αναιρεσιβαλλόμενη απόφαση καταδικάστηκε σε συνολική ποινή φυλάκισης τριών (3) ετών και έξι (6) μηνών και ακολούθως το Πενταμελές Εφετείο Λάρισας αποφάνθηκε περί της μετατροπής αυτής σε χρηματική ποινή και καθόρισε το ποσό της μετατροπής σε πέντε (5) ευρώ για κάθε ημέρα φυλάκισης, απορρίπτοντας τον αυτοτελή ισχυρισμό του κατηγορουμένου και ήδη αναιρεσείοντος περί αναστολής της ποινής με την παρακάτω αιτιολογία: &lt;&lt;Εξάλλου, σύμφωνα με τις διατάξεις του άρθρου 100 παρ. 1 του προϊσχύσαντος ΠΚ, που έχει εφαρμογή στην προκειμένη περίπτωση, κατ' άρθρο 465 του νέου ΠΚ αλλά και κατ' άρθρο 2 παρ. 1 ιδίου Κώδικα, αν κάποιος καταδικαστεί σε ποινή φυλάκισης μεγαλύτερη από τρία έτη και συντρέχει στο πρόσωπό του η προϋπόθεση του άρθρου 99 παράγραφος 1, το δικαστήριο διατάσσει την αναστολή εκτέλεσης της ποινής του υπό όρους και υπό την επιμέλεια και επιτήρηση επιμελητή κοινωνικής αρωγής, για ορισμένο διάστημα, που δεν μπορεί να είναι κατώτερο από τρία και ανώτερο από πέντε έτη, εκτός αν κρίνει με βάση ειδικά μνημονευμένα στην αιτιολογία της απόφασης στοιχεία ότι η εκτέλεση της ποινής είναι απολύτως αναγκαία για να αποτρέψει τον κατάδικο από την τέλεση νέων αξιόποινων πράξεων. Το άρθρο 99 παρ. 1 του προϊσχύσαντος ΠΚ, ορίζει ότι αν κάποιος που δεν έχει καταδικασθεί αμετάκλητα για κακούργημα ή πλημμέλημα σε περιοριστική της ελευθερίας ποινή μεγαλύτερη από ένα (1) έτος με μία μόνη ή με περισσότερες αποφάσεις, που οι ποινές τους δεν υπερβαίνουν συνολικώς το πιο πάνω όριο, καταδικασθεί σε τέτοια ποινή, που δεν υπερβαίνει τα τρία (3) έτη, το Δικαστήριο με την απόφασή του διατάσσει την αναστολή της εκτελέσεως της ποινής για ορισμένο χρονικό διάστημα, που δεν μπορεί να είναι κατώτερο από ένα (1) έτος και ανώτερο από τρία (3) έτη, εκτός αν κρίνει, με βάση ειδικά μνημονευόμενα, στην αιτιολογία της αποφάσεως, στοιχεία ότι η εκτέλεση της ποινής κατά το άρθρο 82 του ΠΚ είναι απολύτως αναγκαία, για να αποτρέψει τον κατάδικο από την τέλεση νέων αξιοποίνων πράξεων. Από τις διατάξεις των ως άνω άρθρων προκύπτει ότι, για πράξεις που έχουν τελεστεί μέχρι την έναρξη ισχύος του νέου ΠΚ (1-7-2019), το δικαστήριο της ουσίας, εφόσον η επιβληθείσα στον κατηγορούμενο ποινή είναι μέχρι και πέντε ετών, έχει υποχρέωση να ελέγξει, ακόμη και χωρίς αίτημα, τη συνδρομή των προϋποθέσεων αναστολής εκτελέσεως της ποινής και να αιτιολογήσει ειδικώς την τυχόν αρνητική κρίση του και ότι αν προχωρήσει στη μετατροπή της ποινής, χωρίς προηγουμένως να αποφασίσει επί της αναστολής αυτής, υπερβαίνει αρνητικά την εξουσία του και υποπίπτει στην ελεγχόμενη αναιρετικά πλημμέλεια της υπέρβασης εξουσίας, εκ της οποίας ιδρύεται ο εκ του άρθρου 510 παρ. 1 στοιχ. Η` ΚΠΔ λόγος αναίρεσης (ΑΠ 1524/2022, ΑΠ 672/2014, ΑΠ 162/2014). Οι ως άνω διατάξεις έχουν εφαρμογή στην προκειμένη περίπτωση, ως ευνοϊκότερες σε σχέση με αυτές που ισχύουν σήμερα, στο νέο Ποινικό Κώδικα, στον οποίο δεν προβλέπεται αναστολή της ποινής φυλάκισης που υπερβαίνει τα τρία έτη. Περαιτέρω, κατά τη διάταξη του άρθρου 82 παρ. 1 του προϊσχύσαντος ΠΚ, όπως αυτό αντικαταστάθηκε με το άρθρο 1 του Ν. 3904/2010, και τροποποιήθηκε με την παράγραφο ΙΓ' υποπαράγραφο 1 του Ν. 4093/2012, που εφαρμόζεται εν προκειμένω κατά το άρθρο 465 του νέου ΠΚ, η περιοριστική της ελευθερίας ποινή, που δεν υπερβαίνει το ένα έτος μετατρέπεται σε χρηματική ποινή ή πρόστιμο. Η περιοριστική της ελευθερίας ποινή που είναι μεγαλύτερη από ένα έτος και δεν υπερβαίνει τα δύο, μετατρέπεται σε χρηματική ποινή, εκτός εάν ο δράστης είναι υπότροπος και το Δικαστήριο με απόφασή του ειδικά αιτιολογημένη κρίνει ότι απαιτείται η μη μετατροπή της για να αποτραπεί αυτός από την τέλεση άλλων αξιόποινων πράξεων. Η περιοριστική της ελευθερίας ποινή που είναι μεγαλύτερη από δύο έτη και δεν υπερβαίνει τα πέντε, μετατρέπεται σε χρηματική ποινή, εκτός εάν το Δικαστήριο με απόφασή του ειδικά αιτιολογημένη κρίνει ότι απαιτείται η μη μετατροπή της για να αποτραπεί ο δράστης από την τέλεση άλλων αξιοποίνων πράξεων. Περαιτέρω, κατά την παρ. 2 του ιδίου ως άνω άρθρου, το ποσό της μετατροπής καθορίζεται με ειδικά αιτιολογημένη απόφαση, αφού ληφθεί υπόψη η προσωπική και οικονομική κατάσταση του δράστη, για τον προσδιορισμό της οποίας λαμβάνονται υπόψη τα καθαρά έσοδα, που έχει από την εργασία του κατά μέσο όρο κάθε ημέρα, άλλα εισοδήματα και η περιουσία του, καθώς και οι οικογενειακές του υποχρεώσεις. Άλλες υποχρεώσεις του μπορούν επίσης να συνυπολογιστούν από το δικαστήριο. Εξάλλου, με το άρθρο 1 του Ν. 3904/2010, αντικαταστάθηκε το άρθρο 82 του ΠΚ και στο εδ. α' της παρ. 3 ορίστηκε ότι "κάθε ημέρα φυλάκισης υπολογίζεται σε ποσό από τρία (3) ευρώ έως εκατό (100) ευρώ". Ακολούθως, με το άρθρο πρώτο παρ. 1Γ. 1 περ. 2 του ν. 4093/2012 (ΦΕΚ Α`222/12/11/2012), αντικαταστάθηκε και η παρ. 3 του άρθρου 82 του ΠΚ και κάθε ημέρα φυλάκισης υπολογίζεται σε ποσό από πέντε (5) ευρώ έως εκατό (100) ευρώ. Για τις πράξεις που τελέσθηκαν μετά τις 23/12/2010, ημερομηνία έναρξης ισχύος του ν. 3904/2010, το ποσό μετατροπής είναι από 3 έως 100 ευρώ για τη φυλάκιση με βάση τον προαναφερθέντα νόμο. Για τις πράξεις που τελέσθηκαν μετά την 29/6/2008, το ποσό μετατροπής είναι από 10 έως 60 ευρώ, για τη φυλάκιση με βάση την υπ' αρ. 50492/2008 κοινή Υπουργική Απόφαση Υπ. Οικονομικών και Δικαιοσύνης, ενώ για αυτές που τελέσθηκαν από 29/11/2006 μέχρι 29/6/2008, το ποσό μετατροπής ανερχόταν για κάθε ημέρα φυλάκισης από 5 έως 59 ευρώ, σύμφωνα με την υπ`αρ. 58554/2006 Υπουργική Απόφαση, που είχε δημοσιευθεί στο ΦΕΚ... /10/2006 με ισχύ ένα μήνα μετά τη δημοσίευσή της στην Εφημερίδα της Κυβέρνησης. Για τις πράξεις που είχαν τελεσθεί προηγούμενα, το ποσό μετατροπής για κάθε ημέρα φυλάκισης ανερχόταν από 4,40 έως 59 ευρώ, σύμφωνα με την υπ' αρ. 134423α/8/12/1992 Υπουργική Απόφαση (ΦΕΚ Β`11/20/1/1993). Οι διατάξεις περί μετατροπής της ποινής φυλάκισης σε χρηματική, τόσο ως προς το όριο μετατροπής, όσο και ως προς το ποσό μετατροπής, είναι ουσιαστικού δικαίου και, συνεπώς, εφαρμόζεται πάντοτε το ηπιότερο περί μετατροπής δίκαιο (ΑΠ 226/2018 και 269/2017). Στην προκειμένη περίπτωση, ο πρώτος κατηγορούμενος καταδικάστηκε σε ποινή φυλάκισης τριών (3) ετών και έξι (6) μηνών. Από την ανάγνωση του ποινικού του μητρώου προκύπτει ότι αυτός έχει καταδικαστεί με περισσότερες αποφάσεις σε περιοριστικές της ελευθερίας ποινές, οι οποίες δεν είναι μεγαλύτερες, συνολικά, από ένα έτος. Το Δικαστήριο, αν και έχει τη δυνατότητα, κατά προεκτεθέντα στη μείζονα σκέψη, να αναστείλει, κατ' άρθρο 99 παρ. 1 ΠΚ, την εκτέλεση της ποινής μέχρι τρία έτη, κρίνει ότι, ενόψει του τρόπου και των συνθηκών τέλεσης των αξιοποίνων πράξεων για τις οποίες καταδικάστηκε ο πρώτος κατηγορούμενος, η εκτέλεση της είναι απολύτως αναγκαία για να αποτρέψει τον κατάδικο από την τέλεση νέων αξιοποίνων πράξεων και δεν πρέπει να τύχουν εφαρμογής τα άρθρα 100 και 104Α του προϊσχύοντος ΠΚ, απορριπτομένου του σχετικού ισχυρισμού αυτού, ως αβασίμου.
Συνεπώς, ενόψει των ανωτέρω, πρέπει, κατ' εφαρμογή των παραπάνω διατάξεων του άρθρου 82 παρ. 1, 2 και 3 του ΠΚ, και με δεδομένο ότι οι πράξεις για τις οποίες καταδικάστηκε ο πρώτος κατηγορούμενος τελέσθηκαν κατά τα έτη 2014-2015, να μετατραπεί η ανωτέρω, επιβληθείσα σε βάρος του ποινή φυλάκισης σε χρηματική, δοθέντος ότι κρίνεται ότι δεν απαιτείται η μη μετατροπή της για να αποτραπεί ο κατηγορούμενος από την τέλεση άλλων αξιοποίνων πράξεων στο μέλλον. Σύμφωνα δε με τις διαλαμβανόμενες ως άνω διατάξεις και λαμβανομένης υπόψη, για τον προσδιορισμό του ποσού της μετατροπής σε χρηματική ποινή, της παραπάνω ποινής φυλάκισης που επιβλήθηκε στον παραπάνω κατηγορούμενο, της προσωπικής και οικονομικής κατάστασής του, πρέπει κάθε ημέρα φυλάκισης να υπολογιστεί προς πέντε (5) ευρώ. .......................... >>. Με τις παραδοχές αυτές η απόρριψη από την προσβαλλόμενη απόφαση του αιτήματος αναστολής εκτέλεσης της ποινής με την αιτιολογία ότι ο αναιρεσείων &lt;&lt;ενόψει του τρόπου και των συνθηκών τέλεσης των αξιοποίνων πράξεων για τις οποίες καταδικάστηκε ο πρώτος κατηγορούμενος, η εκτέλεση της είναι απολύτως αναγκαία για να αποτρέψει τον κατάδικο από την τέλεση νέων αξιοποίνων πράξεων και δεν πρέπει να τύχουν εφαρμογής τα άρθρα 100 και 104Α του προϊσχύοντος ΠΚ>>, είναι πλήρως αντιφατική με το γεγονός ότι το Δικαστήριο της ουσίας κήρυξε τον αναιρεσείοντα ένοχο με τη συνδρομή της ελαφρυντικής περίστασης του άρθρου 84 παρ. 2 περ. ε' ΠΚ, δηλαδή ότι ο &lt;&lt;κατηγορούμενος συμπεριφέρθηκε καλά για μεγάλο χρονικό διάστημα μετά την πράξη του και ειδικότερα, για διάστημα, περίπου, επτά (7) ετών, απέχοντας από οποιοσδήποτε φύσης επιλήψιμη ενέργεια και συμπεριφορά. Η στάση του αυτή παρέχει αυθεντική μαρτυρία για την ποιότητα του ήθους τους και της κοινωνικής προδιάθεσης του.>>. Επομένως η αιτιολογία αυτή δεν είναι ειδική και εμπεριστατωμένη. Κατά συνέπεια, ο λόγος της αίτησης αναίρεσης από το άρθρο 510 παρ. 1 στοιχ. Δ' του ΚΠοινΔ, με τον οποίο ο αναιρεσείων αποδίδει στην προσβαλλόμενη απόφαση την πλημμέλεια της έλλειψης ειδικής και εμπεριστατωμένης αιτιολογίας ως προς την απόρριψη του αιτήματος περί αναστολής εκτέλεσης της ποινής είναι βάσιμος. Συνακόλουθα, πρέπει να αναιρεθεί εν μέρει η αναιρεσιβαλλόμενη με αριθμό 148/2022 απόφαση του Πενταμελούς Εφετείου Κακουργημάτων Λάρισας, μόνο ως προς τη διάταξή της περί μη χορήγησης αναστολής εκτέλεσης της ποινής και τη συνεχόμενη αυτής διάταξη περί μετατροπής της ποινής φυλάκισης, και, αφού παρέλκει πλέον η έρευνα του λόγου αναίρεσης από το άρθρο 510 παρ. 1 στοιχ. Ε' Κ. Ποιν. Δ., με τον οποίο αποδίδεται στην προσβαλλόμενη απόφαση, ως προς το ίδιο ως άνω μέρος της, η πλημμέλεια της εσφαλμένης ερμηνείας και εφαρμογής ουσιαστικής ποινικής διάταξης, να παραπεμφθεί η υπόθεση κατά το αναιρούμενο μέρος της για νέα συζήτηση στο ίδιο Δικαστήριο, συγκροτούμενο από άλλους δικαστές, εκτός από εκείνους που δίκασαν προηγουμένως (άρθρο 519 ΚΠοινΔ).
ΓΙΑ ΤΟΥΣ ΛΟΓΟΥΣ ΑΥΤΟΥΣ
Αναιρεί εν μέρει την με αριθμό 148/2022 απόφαση του Πενταμελούς Εφετείου Κακουργημάτων Λάρισας, και συγκεκριμένα ως προς τη διάταξή της περί μη χορηγήσεως αναστολής εκτέλεσης της επιβληθείσας συνολικής ποινής φυλάκισης των τριών (3) ετών και έξι (6) μηνών στον αναιρεσείοντα Κ. Π. του Σ., κάτοικο ... (οδός ...), και ως προς τη συνεχόμενη με αυτή διάταξη περί μετατροπής της ποινής φυλάκισης.
Παραπέμπει την υπόθεση, κατά το αναιρούμενο ως άνω μέρος της, στο ίδιο Δικαστήριο για νέα συζήτηση, που θα συγκροτηθεί από άλλους δικαστές, εκτός από εκείνους που δίκασαν προηγουμένως.
Απορρίπτει, κατά τα λοιπά, την από 05-04-2023 αναίρεση του Κ. Π. του Σ., η οποία ασκήθηκε με δήλωση που επιδόθηκε στον Εισαγγελέα του Αρείου Πάγου (αριθμός πρωτοκόλλου της Εισαγγελίας του Αρείου Πάγου 2696/05-04-2023), για αναίρεση της προαναφερθείσας απόφασης.
Κρίθηκε και αποφασίσθηκε στην Αθήνα στις ... Νοεμβρίου 2023.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 18 Δεκεμβρίου 2023.
Η ΑΝΤΙΠΡΟΕΔΡΟΣ Ο ΓΡΑΜΜΑΤΕΑΣ
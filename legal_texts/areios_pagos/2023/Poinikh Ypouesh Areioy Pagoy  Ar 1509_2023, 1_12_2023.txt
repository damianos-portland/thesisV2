Αριθμός 1509/2023
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
E' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Μαρία Λεπενιώτη Αντιπρόεδρος του Αρείου Πάγου, Σοφία Οικονόμου, Δημήτριο Τράγκα, Κωστούλα Πρίγγουρη και Τριανταφύλλη Δρακοπούλου - Εισηγήτρια, Αρεοπαγίτες.
Συνήλθε σε δημόσια συνεδρίαση στο Κατάστημά του στις 10 Νοεμβρίου 2023, με την παρουσία της Αντεισαγγελέως του Αρείου Πάγου Ευδοκίας Πούλου (γιατί κωλύεται η Εισαγγελέας) και του Γραμματέως Γεράσιμου Βάλσαμου, για να δικάσει την αίτηση του αναιρεσείοντος - κατηγορουμένου Β. Β. του Π., κρατούμενου στο Σωφρονιστικό Κατάστημα Πάτρας, ο οποίος δεν εμφανίστηκε, για αναίρεση της υπ'αριθμ. 148/2022 αποφάσεως του Πενταμελούς Εφετείου Ιωαννίνων. Με υποστηρίζοντες την κατηγορία τους: 1. Α. Κ. του Β. - απεβίωσε και 2. Ν. Μ. του Δ., κάτοικο ..., ο οποίος δεν εμφανίστηκε. Το Πενταμελές Εφετείο Ιωαννίνων με την ως άνω απόφασή του διέταξε όσα λεπτομερώς αναφέρονται σ' αυτή, και o αναιρεσείων - κατηγορούμενος ζητεί την αναίρεση αυτής, για τους λόγους που αναφέρονται στην από 20.4.2023 αίτησή του αναιρέσεως, η οποία καταχωρίστηκε στο οικείο πινάκιο με τον αριθμό 490/2023.
Αφού άκουσε Την Αντεισαγγελέα, που πρότεινε να απορριφθεί ως ανυποστήρικτη η κρινόμενη αίτηση αναίρεσης.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Ι. Κατά τη διάταξη του άρθρου 512 παρ. 1 εδ. γ' του ΚΠοινΔ "Ο Εισαγγελέας του Αρείου Πάγου κλητεύει τον αναιρεσείοντα και τους υπόλοιπους διαδίκους, με κλήση που επιδίδεται σύμφωνα με τα άρθρα 155-162 και μέσα στην προθεσμία του άρθρου 166, στο ακροατήριο του δικαστηρίου του Αρείου Πάγου, ή στην Ολομέλειά του", κατά δε την διάταξη του άρθρου 514 εδαφ.α' ΚΠοινΔ "Αν δεν εμφανισθεί ο αναιρεσείων, η αίτησή του απορρίπτεται ως ανυποστήρικτη και μπορεί να καταδικασθεί σε χρηματική ποινή έως εκατό ευρώ". Από τις διατάξεις αυτές, σε συνδυασμό και προς εκείνη της παρ. 3 εδ. α' του άρθρου 512 του ίδιου Κώδικα, κατά την οποία "οι διάδικοι παρίστανται στη συζήτηση με συνήγορο", προκύπτει ότι αν κατά την συζήτηση της αίτησης αναίρεσης δεν εμφανισθεί στο ακροατήριο του Αρείου Πάγου ο αιτών την αναίρεση, ήτοι δεν εμφανισθεί προσηκόντως με συνήγορο ή δεν εκπροσωπηθεί από συνήγορο, αν και κλητεύθηκε νόμιμα και εμπρόθεσμα, σύμφωνα με τα ανωτέρω άρθρα 155-162 ΚΠοινΔ και μέσα στην προθεσμία που ορίζει το άρθρο 166 του ίδιου Κώδικα, για να παραστεί στη συζήτηση, η αίτηση αναίρεσης απορρίπτεται ως ανυποστήρικτη και επιβάλλονται στον αναιρεσείοντα τα δικαστικά έξοδα, σύμφωνα με το άρθρο 578 παρ. 1 ΚΠοινΔ Στην προκειμένη περίπτωση, από το με ημερομηνία 29.5.2023 αποδεικτικό επίδοσης της υπαλλήλου του Σωφρονιστικού Καταστήματος Πατρών, Χ. Κ., προκύπτει ότι ο αναιρεσείων Β. Β. του Π. κλητεύθηκε από τον Εισαγγελέα του Αρείου Πάγου νόμιμα και εμπρόθεσμα, με επίδοση της υπ' αριθμ. 490/25.5.2023 κλήσης του Εισαγγελέα του Αρείου Πάγου στα χέρια του ιδίου, κατά τα άρθρα 155 παρ.1 εδ. α' και 166 του ΚΠοινΔ, για να παραστεί με συνήγορο στην αναφερόμενη στην αρχή της απόφασης αυτής δικάσιμο (10.11.2023), προκειμένου να υποστηρίξει την υπό κρίση από20.4.2023 αίτησή του για αναίρεση της υπ' αριθμ.148/2022 απόφασης του δικάσαντος κατ' έφεση Πενταμελούς Εφετείου Ιωαννίνων, η οποία καταχωρήθηκε καθαρογραμμένη στο ειδικό βιβλίο του άρθρου 473 παρ. 3 του ΚΠοινΔ στις 3.4.2023 και με την οποία καταδικάστηκε για τις αξιόποινες πράξεις της ανθρωποκτονίας από πρόθεση (με ενδεχόμενο δόλο) τελεσθείσα διά παραλείψεως και της διάθεσης μέρους της ποσότητας ναρκωτικών που έχει προμηθευτεί για τις δικές του ανάγκες χωρίς κέρδος σε άλλον για δική του αποκλειστικά χρήση σε συνολική ποινή κάθειρξης εννέα (9) ετών. Ο αναιρεσείων, όμως, δεν εμφανίσθηκε ενώπιον αυτού του Δικαστηρίου, κατά την ως άνω δικάσιμο (10.11.2023), ούτε εκπροσωπήθηκε από πληρεξούσιο δικηγόρο, όταν η υπόθεση εκφωνήθηκε στη σειρά της από το οικείο έκθεμα και, συνεπώς, η υπό κρίση αναίρεση πρέπει να απορριφθεί ως ανυποστήρικτη. Τέλος, πρέπει να επιβληθούν στον αναιρεσείοντα τα έξοδα της ποινικής διαδικασίας (άρθρο 578 παρ.1 ΚΠοινΔ), κατά τα οριζόμενα στο διατακτικό.
ΓΙΑ ΤΟΥΣ ΛΟΓΟΥΣ ΑΥΤΟΥΣ
ΑΠΟΡΡΙΠΤΕΙ την από 20.4.2023 αίτηση του Β. Β. του Π., κρατουμένου στο Σωφρονιστικό Κατάστημα Πατρών, για αναίρεση της υπ' αριθμ. 148/2022 απόφαση του Πενταμελούς Εφετείου Ιωαννίνων.
Και ΕΠΙΒΑΛΛΕΙ στον αναιρεσείοντα τα έξοδα της ποινικής διαδικασίας, που ανέρχονται σε διακόσια πενήντα (250) ευρώ.
Κρίθηκε και αποφασίσθηκε στην Αθήνα την 1η Δεκεμβρίου 2023.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 5 Δεκεμβρίου 2023.
Η ΑΝΤΙΠΡΟΕΔΡΟΣ Ο ΓΡΑΜΜΑΤΕΑΣ
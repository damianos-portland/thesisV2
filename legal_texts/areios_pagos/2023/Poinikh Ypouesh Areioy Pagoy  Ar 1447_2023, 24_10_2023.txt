Αριθμός 1447/2023
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
ΣΤ' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Ελένη Κατσούλη, Αντιπρόεδρο του Αρείου Πάγου, Γεωργία Κατσιμαγκλή, Ελένη Μπερτσιά, Διονύσιο Παλλαδινό και Χρήστο Νάστα - Εισηγητή, Αρεοπαγίτες.
Συνήλθε σε δημόσια συνεδρίαση στο Κατάστημά του στις 19 Σεπτεμβρίου 2023, με την παρουσία της Αντεισαγγελέως του Αρείου Πάγου Ελένης Κοντακτσή (γιατί κωλύεται ο Εισαγγελέας) και της Γραμματέως Ευθυμίας Καλογεροπούλου, για να δικάσει την αίτηση του αναιρεσείοντος - κατηγορουμένου Β. Μ. του Σ., κατοίκου ..., ο οποίος παραστάθηκε μετά του πληρεξουσίου δικηγόρου του Ιωάννη Κελεμένη, για αναίρεση της υπ'αριθμ. ΒΤ2446/2022 αποφάσεως του Τριμελούς Πλημμελειοδικείου Αθηνών. Με υποστηρίζουσα την κατηγορία την Ι. Ν. του Δ., κάτοικος ... η οποία δεν παραστάθηκε. Το Τριμελές Πλημμελειοδικείο Αθηνών με την ως άνω απόφασή του διέταξε όσα λεπτομερώς αναφέρονται σ' αυτή, και o αναιρεσείων - κατηγορούμενος ζητεί την αναίρεση αυτής, για τους λόγους που αναφέρονται στην από 04 Απριλίου 2023 αίτησή του αναιρέσεως, η οποία ασκήθηκε με δήλωση, ενώπιον της Γραμματέως του Πρωτοδικείου Αθηνών Ε. Ο., έλαβε αριθμό Ε.Μ.: ./2023 και η οποία καταχωρίστηκε στο οικείο πινάκιο με τον αριθμό ./2023.
Αφού άκουσε Την Αντεισαγγελέα, που πρότεινε να απορριφθεί η κρινόμενη αίτηση αναιρέσεως και να επιβληθούν τα έξοδα στον αναιρεσείοντα και τον πληρεξούσιο δικηγόρο του αναιρεσείοντος που ζήτησε όσα αναφέρονται στα σχετικά πρακτικά.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Ι. Η κρινόμενη από 04-04-2023 και με αριθμ. πρωτ. ./2023 αίτηση του Β. Μ. του Σ. και της Γ., κατοίκου ... (οδός ... .), για αναίρεση της με αριθμό ΒΤ 2446/2022 καταδικαστικής απόφασης του δικάσαντος σε δεύτερο βαθμό Τριμελούς Πλημμελειοδικείου Αθηνών, με την οποία ο αναιρεσείων κηρύχθηκε ένοχος για την αξιόποινη πράξη της μη συμμόρφωσης σε προσωρινή διαταγή Δικαστή και του επιβλήθηκε ποινή φυλάκισης οκτώ(8) μηνών, ανασταλείσα επί τριετία, ασκήθηκε νομότυπα και εμπρόθεσμα από την πληρεξούσια δικηγόρο του Περσεφόνη Μπουνά, δυνάμει της από 03-04-2023 σχετικής εξουσιοδότησης, με δήλωση στον Γραμματέα του Τριμελούς Πλημμελειοδικείου Αθηνών(άρθρο 474 παρ. 1 ΚΠοινΔ), περιέχει δε σαφείς και ορισμένους λόγους αναίρεσης από το άρθρο 510 παρ. 1 στοιχ. Δ' και Ε' του ΚΠοινΔ (έλλειψη ειδικής και εμπεριστατωμένης αιτιολογίας και εσφαλμένη ερμηνεία και εφαρμογή ουσιαστικής ποινικής διάταξης) και, συνεπώς, είναι παραδεκτή και πρέπει να ερευνηθεί η βασιμότητα των λόγων της, παρασταθέντος του ιδίου κατά την παρούσα συζήτηση, δια του πληρεξουσίου του δικηγόρου, ο οποίος υπέβαλε το από 22-9-2023 υπόμνημα. Σημειώνεται ότι η υποστηρίζουσα την κατηγορία Ι. Ν. του Δ. δεν εμφανίστηκε, ούτε εκπροσωπήθηκε από πληρεξούσιο δικηγόρο, παρά το ότι, όπως από το με ημεροχρονολογία 26-04-2023 αποδεικτικό επίδοσης του υπαρχιφύλακα του Α/Τ Ελευσίνας Π. Μ. προκύπτει, η ίδια κλητεύθηκε νόμιμα και εμπρόθεσμα σύμφωνα με τα άρθρα 155 παρ.2 εδ. β' και 166 παρ.1 Κ.Π.Δ., με θυροκόλληση της με αριθμό 382/2023 κλήσης του Εισαγγελέα του Αρείου Πάγου στον τόπο της κατοικίας της, επειδή δεν βρέθηκε εκεί η ίδια προσωπικά ούτε άλλο, από τα προβλεπόμενα στο άρθρο 155 παρ. 2 του ΚΠοινΔ, πρόσωπο, για την αναφερόμενη στην αρχή της απόφασης αυτής δικάσιμο, ενώ, όπως προκύπτει από το με ημεροχρονολογία 26-04-2023 αποδεικτικό επίδοσης του επιμελητή της Εισαγγελίας Αρείου Πάγου Λ. Χ. η ως άνω κλήση επιδόθηκε και στον Δημήτριο Σμπάνη, συνεργάτη της αντικλήτου αυτής Κωνσταντίνας Ζαμπάρα δικηγόρο Αθηνών, επειδή η τελευταία απουσίαζε από το δικηγορικό της γραφείο. Σύμφωνα, επομένως, με το άρθρο 515 παρ.2 εδ. α' του ΚΠοινΔ, η συζήτηση πρέπει να γίνει σαν να ήταν και αυτή παρούσα.
Σύμφωνα με την παράγραφο 1 του άρθρου 169Α ΠΚ όπως τούτο αναριθμήθηκε και αναδιατυπώθηκε με τον από 1.7.2019 ισχύοντα νέο Ποινικό Κώδικα (Ν.4619/2019)."Όποιος δεν συμμορφώθηκε σε προσωρινή διαταγή ή διάταξη δικαστικής ή εισαγγελικής απόφασης σχετική με τη ρύθμιση της νομής ή της κατοχής, την άσκηση της γονικής μέριμνας, την επικοινωνίας με το τέκνο και τη ρύθμιση της χρήσης της οικογενειακής στέγης και της κατανομής των κινητών μεταξύ συζύγων, τιμωρείται με φυλάκιση έως ένα έτος ή χρηματική ποινή". Ήδη, μετά τη δημοσίευση του Νόμου 4637/18.11.2019, που έχει ισχύ από 18.11.2019, με το άρθρο 3 παρ. 7 αυτού, στη διάταξη του ως άνω άρθρου 169Α παρ. 1 οι λέξεις "έως ένα έτος" αντικαθίστανται από τις λέξεις "έως τρία έτη"). Το άρθρο αυτό, το οποίο στον ισχύοντα ΠΚ φέρει τον τίτλο "παραβίαση δικαστικών αποφάσεων" συνιστά μεταφορά μέρους της διάταξης του άρθρου 227 του προϊσχύσαντος Π.Κ. από το κεφάλαιο των εγκλημάτων σχετικά με την απονομή της δικαιοσύνης στο κεφάλαιο των εγκλημάτων σχετικά με τις προσβολές κατά της πολιτειακής εξουσίας (ΑΠ 588/2019). Για την πλήρωση της υπόστασης του εγκλήματος που προβλέπεται από την παραπάνω, εν προκειμένω εφαρμοσθείσα, κατ' άρθρο 2 ΠΚ, ως επιεικέστερη εκείνης του άρθρου 232Α παρ. 1 του προϊσχύσαντος ΠΚ, διάταξη του άρθρου 169Α παρ.1 ΠΚ όπως όμως αυτή ίσχυε μέχρι την 18.11.2021 (πριν την αντικατάστασή της ως προς την ποινή από το άρθρο 3 παρ.7 του Ν.4637/18.11.2019), απαιτείται αντικειμενικά μεν η μη συμμόρφωση σε προσωρινή διαταγή ή διάταξη δικαστικής ή εισαγγελικής που αφορά μεταξύ άλλων την άσκηση της γονικής μέριμνας και την επικοινωνία με το τέκνο, υποκειμενικά δε κοινός δόλος, που συνίσταται στη γνώση και στη θέληση παραβίασης της διάταξης της απόφασης. Ειδικότερα, η δικαστική απόφαση, που ρυθμίζει την άσκηση της γονικής μέριμνας ή το δικαίωμα επικοινωνίας του γονέα με το ανήλικο τέκνο, είναι μεν διαπλαστική και όχι καταψηφιστική, πλην, όμως, για την πλήρωση της αντικειμενικής και της υποκειμενικής υπόστασης του εγκλήματος τούτου δεν απαιτείται η παραβιαζόμενη αυτή απόφαση να διαλαμβάνει εξαναγκαστικά μέτρα (άρθρα 946, 947 του ΚΠολΔ) ή να έχει επισπευσθεί αναγκαστική εκτέλεσή της κατά τον ΚΠολΔ, ούτε απαιτείται τυπική επίδοση της απόφασης, αλλά αρκεί ο υπόχρεος προς συμμόρφωση να έλαβε με οποιονδήποτε τρόπο γνώση αυτής (ΑΠ 1078/2022, ΑΠ 730/2021). Περαιτέρω η καταδικαστική απόφαση έχει την απαιτούμενη από τις διατάξεις των άρθρων 93 παρ. 3 του Συντάγματος και 139 του ΚΠΔ ειδική και εμπεριστατωμένη αιτιολογία, η έλλειψη της οποίας ιδρύει τον από το άρθρο 510 παρ. 1 στοιχ. Δ' ΚΠΔ λόγο αναιρέσεως, όταν αναφέρονται σ' αυτήν με σαφήνεια, πληρότητα και χωρίς αντιφάσεις τα προκύψαντα από την αποδεικτική διαδικασία πραγματικά περιστατικά, στα οποία στηρίχθηκε η κρίση του Δικαστηρίου για τη συνδρομή των αντικειμενικών και υποκειμενικών στοιχείων του εγκλήματος, οι αποδείξεις που τα θεμελιώνουν και η αξιολόγησή τους, καθώς και οι νομικές σκέψεις υπαγωγής των περιστατικών αυτών στην ουσιαστική ποινική διάταξη που εφαρμόσθηκε. Ως προς τις αποδείξεις, αρκεί αυτές να αναφέρονται στην απόφαση κατ' είδος, χωρίς να είναι απαραίτητο να διευκρινίζεται από ποιο ή ποια αποδεικτικά μέσα αποδείχθηκε η κάθε παραδοχή. Για την ύπαρξη τέτοιας αιτιολογίας είναι παραδεκτή η αλληλοσυμπλήρωση του αιτιολογικού με το διατακτικό, που αποτελούν ενιαίο σύνολο. Όταν όμως η αιτιολογία της απόφασης εξαντλείται στην επανάληψη του διατακτικού της αποφάσεως, το οποίο όμως δεν περιέχει σαφή πραγματικά περιστατικά τόσο αναλυτικά και με τόση πληρότητα, τότε καθίσταται αναγκαία η διαφοροποίηση της διατυπώσεως του σκεπτικού, διαφορετικά υπάρχει έλλειψη αιτιολογίας.
Στην προκειμένη περίπτωση, το Τριμελές Πλημμελειοδικείο Αθηνών που δίκασε σε δεύτερο βαθμό, με την προσβαλλόμενη απόφασή του και μετά από συνεκτίμηση όλων των αποδεικτικών μέσων που κατ' είδος αναφέρονται, κήρυξε ένοχο τον κατηγορούμενο και ήδη αναιρεσείοντα και του επέβαλε ποινή φυλάκισης οκτώ(8) μηνών, ανασταλείσα επί τριετία (μηνών), για την άδικη πράξη της μη συμμόρφωσης σε προσωρινή διαταγή Δικαστή, δεχθέντος ειδικότερα του Δικαστηρίου τούτου, ανελέγκτως, τα ακόλουθα πραγματικά περιστατικά: "αν και σύμφωνα με την από 18/12/2018 προσωρινή διαταγή δικαστή του Μονομελούς Πρωτοδικείου Αθηνών (Τμήμα Ασφαλιστικών Μέτρων), υποχρεωνόταν να παραδώσει στην εγκαλούσα εν διαστάσει σύζυγό του Ν. Ι., τα ανήλικα τέκνα τους Μ. Σ., γεν. 03/02/., Μ. Α. , γεν.04/06/., Μ. Γ., γεν. 22/03/. και Μ. Χ., γεν. 14/02/., μεταξύ άλλων και κάθε 1 η, 2 η και 3 η Παρασκευή του μήνα και από ώρα 13:15 της Παρασκευής έως ώρα 20:00 της Κυριακής, η οποία (προσωρινή διαταγή) μεταρρυθμίστηκε προφορικά την 15/02/2019, κατόπιν προφορικής εντολής της Προέδρου του Μονομελούς Πρωτοδικείου Αθηνών και αντί της Παρασκευής, υποχρεωνόταν να παραδώσει τα ανωτέρω ανήλικα τέκνα τους κάθε Σάββατο, προκειμένου η εγκαλούσα να ασκήσει το δικαίωμα επικοινωνίας με τα ανωτέρω ανήλικα τέκνα τους, αυτός (ο κατηγορούμενος) στις 02/03/2019 ημέρα Σάββατο και ώρα 10:00 (ημέρα κατά την οποία υποχρεωνόταν να παραδώσει σε αυτήν τα ανωτέρω ανήλικα τέκνα τους) δεν το έπραξε τούτο και δεν παρέδωσε και τον ανήλικο υιό τους Μ. Σ. στην εγκαλούσα, μη συμμορφούμενος με την ανωτέρω προσωρινή διαταγή δικαστή. Ως εκ τούτου, πρέπει να κηρυχθεί ένοχος σύμφωνα με το διατακτικό.". Μετά ταύτα, το ανωτέρω Δικαστήριο της ουσίας κήρυξε ένοχο τον κατηγορούμενο - αναιρεσείοντα για την αξιόποινη πράξη της μη συμμόρφωσης σε προσωρινή διαταγή, με το ακόλουθο, επί λέξει, διατακτικό "ΚΗΡΥΣΣΕΙ τον δεύτερο κατηγορούμενο ένοχο του ότι: Στα Άνω ..., στις 02/03/2019: Με πρόθεση δεν συμμορφώθηκε σε προσωρινή διαταγή δικαστή, με την οποία υποχρεωνόταν σε πράξη που δεν μπορούσε να γίνει από τρίτο πρόσωπο και η επιχείρησή της εξηρτάτο αποκλειστικά από τη βούλησή του. Συγκεκριμένα, ο κατηγορούμενος, αν και σύμφωνα με την από 18/12/2018 προσωρινή διαταγή δικαστή του Μονομελούς Πρωτοδικείου Αθηνών (Τμήμα Ασφαλιστικών Μέτρων), υποχρεωνόταν να παραδώσει στην εγκαλούσα εν διαστάσει σύζυγο του και πρώτη κατηγορούμενη Ν. Ι., τα ανήλικα τέκνα τους Μ. Σ., γεν. 03/02/., Μ. Α., γεν,. 04/06/., Μ. Γ., γεν. 22/03/. και Μ. Χ., γεν. 14/02/., μεταξύ άλλων και κάθε 1η, 2η και 3η Παρασκευή του μήνα και από ώρα 13:15 της Παρασκευής έως ώρα 20:00 της Κυριακής, η οποία (προσωρινή διαταγή) μεταρρυθμίστηκε προφορικά την 15/02/2019, κατόπιν προφορικής εντολής της Προέδρου του Μονομελούς Πρωτοδικείου Αθηνών και αντί της Παρασκευής, υποχρεωνόταν να παραδώσει τα ανωτέρω ανήλικα τέκνα τους κάθε Σάββατο, προκειμένου η εγκαλούσα να ασκήσει το δικαίωμα επικοινωνίας με τα ανωτέρω ανήλικα τέκνα τους, αυτός (ο κατηγορούμενος) στις 02/03/2019 ημέρα Σάββατο και ώρα 10:00 (ημέρα κατά την οποία υποχρεωνόταν να παραδώσει σε αυτήν τα ανωτέρω ανήλικα τέκνα τους) δεν έπραξε τούτο και δεν παρέδωσε και τον ανήλικο υιό τους Μ. Σ. στην εγκαλούσα, μη συμμορφούμενος με την ανωτέρω προσωρινή διαταγή δικαστή" Με αυτά που δέχθηκε το Τριμελές Πλημμελειοδικείο Αθηνών, δεν διέλαβε στην προσβαλλομένη με αριθμό ΒΤ 2446/2022 απόφασή του την κατά τα ανωτέρω ειδική και εμπεριστατωμένη αιτιολογία, που απαιτούν οι διατάξεις των άρθρων 93 παρ. 3 του Συντάγματος και 139 του ΚΠΔ, αφού δεν εκθέτει αυτή με σαφήνεια, πληρότητα και χωρίς αντιφάσεις τα πραγματικά περιστατικά, τα οποία αποδείχθηκαν από την ακροαματική διαδικασία και συγκροτούν την αντικειμενική και υποκειμενική υπόσταση της αξιόποινης πράξης της μη συμμόρφωσης σε προσωρινή διαταγή Δικαστή, για την οποία καταδικάστηκε ο αναιρεσείων. Ειδικότερα η αιτιολογία της απόφασης εξαντλείται στην επανάληψη του διατακτικού της αποφάσεως (ταυτίζεται με το διατακτικό), το οποίο όμως δεν περιέχει σαφή πραγματικά περιστατικά τόσο αναλυτικά και με τόση πληρότητα, με αποτέλεσμα να καθίσταται αναγκαία η διαφοροποίηση της διατυπώσεως του σκεπτικού ως προς την αλλαγή της ημέρας επικοινωνίας της εγκαλούσας με τα ανήλικα τέκνα της, αν δηλαδή η Πρόεδρος του Μονομελούς Πρωτοδικείου Αθηνών με μεταγενέστερη απόφασή της προέβη στη μεταρρύθμιση της από 18-12-2018 προσωρινής Διαταγής του Δικαστή του Μονομελούς Πρωτοδικείου Αθηνών κατόπιν σχετικής αιτήσεως ενός εκ των δύο γονέων ή και των δύο γονέων των ανηλίκων τέκνων, έτσι ώστε να προκύπτει με σαφήνεια ότι έγινε νόμιμα η αλλαγή της ημέρας επικοινωνίας της εγκαλούσας με τα ανήλικα τέκνα της , αντί της 1 ης, 2 ης και 3 ης Παρασκευής του μήνα, κάθε Σάββατο. Κατ' ακολουθία των ανωτέρω ο σχετικός πρώτος λόγος της αίτησης αναίρεσης, από το άρθρο 510 παρ. 1 στοιχ. Δ' Κ.Ποιν.Δ., με τον οποίο αποδίδεται στην προσβαλλόμενη απόφαση η πλημμέλεια της έλλειψης ειδικής και εμπεριστατωμένης αιτιολογίας, είναι βάσιμος, οπότε, κατά παραδοχή του αναιρετικού τούτου λόγου, πρέπει να αναιρεθεί η προσβαλλόμενη απόφαση και, αφού παρέλκει πλέον η έρευνα του δευτέρου λόγου αναίρεσης από το άρθρο 510 παρ. 1 στοιχ. Ε' Κ.Ποιν.Δ., με τον οποίο αποδίδεται στην προσβαλλόμενη απόφαση η πλημμέλεια της εσφαλμένης ερμηνείας και εφαρμογής ουσιαστικής ποινικής διάταξης, ως αλυσιτελής, να παραπεμφθεί η υπόθεση, για νέα συζήτηση στο ίδιο Δικαστήριο, που εξέδωσε την προσβαλλόμενη απόφαση, συγκροτούμενο από άλλους δικαστές, εκτός από εκείνους που είχαν δικάσει προηγουμένως (άρθρο 519 ΚΠοινΔ).
ΓΙΑ ΤΟΥΣ ΛΟΓΟΥΣ ΑΥΤΟΥΣ
Αναιρεί την με αριθμό ΒΤ 2446/2022 καταδικαστική απόφαση του δικάσαντος σε δεύτερο βαθμό Τριμελούς Πλημμελειοδικείου Αθηνών.
Παραπέμπει την υπόθεση για νέα συζήτηση στο ίδιο Δικαστήριο που θα συγκροτηθεί από άλλους δικαστές εκτός από εκείνους που την δίκασαν προηγουμένως.
Κρίθηκε και αποφασίσθηκε στην Αθήνα στις 24 Οκτωβρίου 2023.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 22 Νοεμβρίου 2023.
Η ΑΝΤΙΠΡΟΕΔΡΟΣ Η ΓΡΑΜΜΑΤΕΑΣ
Αριθμός 1612/2023
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ζ' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Γεώργιο Χριστοδούλου, Αντιπρόεδρο του Αρείου Πάγου, Μαρία Βάρκα, Αλαξάνδρα Αποστολάκη, Ελευθέριο Σισμανίδη και Αικατερίνη Χονδρορίζου-Εισηγήτρια, Αρεοπαγίτες.
Συνήλθε σε δημόσια συνεδρίαση στο Κατάστημά του στις 13 Δεκεμβρίου 2023, με την παρουσία της Αντεισαγγελέα του Αρείου Πάγου Ευσταθίας Καπαγιάννη (γιατί κωλύεται η Εισαγγελέας) και της Γραμματέα Ευθυμίας Καλογεροπούλου, για να δικάσει την αίτηση του αναιρεσείοντος - κατηγορουμένου Ι. Π. του Α., κατοίκου ..., ο οποίος εκπροσωπήθηκε από τον πληρεξούσιο δικηγόρο του Θεμιστοκλή Σοφό, για αναίρεση της ΗΤ 1242/2023 απόφασης του Τριμελούς Πλημμελειοδικείου Αθηνών.
Το Τριμελές Πλημμελειοδικείο Αθηνών με την ως άνω απόφασή του διέταξε όσα λεπτομερώς αναφέρονται σ' αυτή, και o αναιρεσείων - κατηγορούμενος ζητεί την αναίρεσή της για τους λόγους που περιλαμβάνονται στην από 20-9-2023 αίτησή του, η οποία ασκήθηκε με δήλωση που επιδόθηκε στον Εισαγγελέα του Αρείου Πάγου, έλαβε αριθμό πρωτοκόλλου 6742/2023 και καταχωρίστηκε στο οικείο πινάκιο με τον αριθμό 867/2023.
Αφού άκουσε την Αντεισαγγελέα, που πρότεινε να απορριφθεί η κρινόμενη αίτηση αναίρεσης και να καταδικαστεί ο αναιρεσείων στα δικαστικά έξοδα, και τον πληρεξούσιο δικηγόρο του αναιρεσείοντος, που ζήτησε όσα αναφέρονται στα σχετικά πρακτικά,
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Η κρινόμενη από 20-9-2023 αίτηση του Ι. Π. του Α., κατοίκου ... (...), για αναίρεση της με αριθμό ΗΤ 1242/3-4-2023 απόφασης του Η' Τριμελούς Πλημμελειοδικείου Αθηνών, που δίκασε σε δεύτερο βαθμό, και καταδίκασε αυτόν (αναιρεσείοντα-κατηγορούμενο), ύστερα από την αναγνώριση στο πρόσωπό του των ελαφρυντικών περιστάσεων του πρότερου σύννομου βίου και της μεταγενέστερης καλής συμπεριφοράς (άρθρ. 84 παρ. 2 περ. α' και ε' του Π.Κ.), σε χρηματική ποινή εκατό ημερησίων μονάδων προς πέντε ευρώ εκάστη, για την πράξη της παράβασης των άρθρων 145 παρ. 1α' του β.δ. της 21-12-1957/20-1-1958, ασκήθηκε νομοτύπως και εμπροθέσμως, από τον ίδιο τον αναιρεσείοντα κατηγορούμενο με δήλωσή του, που επιδόθηκε στον Εισαγγελέα του Αρείου Πάγου στις 20-9-2023 (με αριθ. γενικού πρωτ. της Εισαγγελίας του Αρείου Πάγου 6742/20-9-2023), ήτοι εντός της προβλεπόμενης εικοσαήμερης προθεσμίας από τότε που καταχωρίστηκε καθαρογραμμένη, στις 17-8-2023, στο κατ' άρθρο 473 παρ. 3 του ΚΠΔ ειδικό βιβλίο, από πρόσωπο που είχε το σχετικό έννομο συμφέρον, κατά απόφασης υποκείμενης στο συγκεκριμένο ένδικο μέσο (άρθρα 462 παρ. 1, 464, 466 παρ. 1 εδ.α', 473 παρ. 2, 3, 474 παρ. 2Α, 504 παρ. 1 και 505 παρ. 1 περ.α' του Κ.Ποιν.Δ.), περιέχει δε σαφείς και ορισμένους λόγους αναίρεσης από το άρθρο 510 παρ. 1 στοιχ. Θ' σε συνδ.με άρθρ. 41 Κ.Π.Δ, Α' σε συνδ. με άρθρ. 171 παρ. 1 στοιχ. δ' και Γ', Ε' και Δ' του ΚΠΔ (της υπέρβασης εξουσίας, της απόλυτης ακυρότητας που συνέβη κατά τη διαδικασία στο ακροατήριο λόγω παραβίασης των υπερασπιστικών δικαιωμάτων του κατηγορουμένου και της δημοσιότητας και προφορικότητας της διαδικασίας, της εσφαλμένης εκ πλαγίου εφαρμογής ουσιαστικής ποινικής διάταξης και της έλλειψης ειδικής και εμπεριστατωμένης αιτιολογίας). Επομένως, η αίτηση αυτή είναι παραδεκτή και πρέπει να ερευνηθεί περαιτέρω ως προς τη βασιμότητα των λόγων της. Η διάταξη του άρθρου 145 παρ. 1 στοιχ. α' του Β.Δ. της 31-12-1957/20-1-1958 (Οργανισμός Αστυνομίας Πόλεων, Φ.Ε.Κ. 11/1958, τεύχος πρώτο), ορίζει ότι: "Με φυλάκισιν δύο μηνών μέχρι τριών ετών και με στέρησιν των πολιτικών δικαιωμάτων, ης η διάρκεια οριζομένη υπό του Δικαστηρίου δεν δύναται να είναι κατωτέρα του ενός έτους, ούτε ανωτέρω των πέντε ετών, τιμωρείται πας αστυνομικός υπάλληλος όστις: α) Ασχολείται εις οιονδήποτε εμπόριον, διατηρεί γραφείον και εν γένει μετέρχεται οιονδήποτε επάγγελμα, υπηρεσίαν άλλην, παρά την θέσιν και τα καθήκοντα του ως αστυνομικού υπαλλήλου", η διάταξη δε του άρθρου 149 του παραπάνω βασιλικού διατάγματος ορίζει ότι: "Τα ανωτέρω αδικήματα διώκονται κατ' αίτησιν του Αρχηγού της Αστυνομίας ή του οικείου Αστυνομικού Διευθυντού, εξουσιοδοτουμένου προς τούτο παρά του αυτού Αρχηγού, όστις παραπέμπει τας εκθέσεις εις τον αρμόδιον Εισαγγελέα". Από τις προαναφερθείσες διατάξεις του παραπάνω βασιλικού διατάγματος της 31-12-1957/20-1-1958, που διατηρήθηκαν σε ισχύ με την προστεθείσα, με τη διάταξη του άρθρου 1 παρ. 10 του Ν. 1590/1986 (Φ.Ε.Κ. 49/23-4-1986), ως παρ. 3 στη διάταξη του άρθρου 40 του Ν. 1481/1984 "Οργανισμός Υπουργείου Δημόσιας Τάξης" (Φ.Ε.Κ. 152/8-10-1984, τεύχος πρώτο), με σαφήνεια συνάγεται ότι απαγορεύεται στους αστυνομικούς υπαλλήλους να ασχολούνται με το εμπόριο, να διατηρούν γραφείο παρέχοντας διάφορες υπηρεσίες και γενικότερα να μετέρχονται οποιοδήποτε επάγγελμα, καθόλο το χρονικό διάστημα που ασκούν τα καθήκοντά τους, η παραβίαση δε της απαγόρευσης αυτής στοιχειοθετεί παράνομη και αξιόποινη πράξη, τιμωρούμενη, σε βαθμό πλημμελήματος, με ποινή φυλάκισης από δύο (2) μήνες έως τρία (3) έτη. Υποκείμενο της παραπάνω παράνομης και αξιόποινης πράξης μπορεί να είναι κάθε αστυνομικός υπάλληλος, ως επάγγελμα δε που απαγορεύεται να μετέρχεται νοείται κάθε δραστηριότητα, πέραν της ασκήσεως των υπηρεσιακών του καθηκόντων, με σκοπό τον πορισμό εισοδήματος. Τέλος, οι προαναφερθείσες διατάξεις των άρθρων 145 και 149 του Β.Δ. της 31-12-1957/20-1-1958 (Οργανισμός Αστυνομίας Πόλεων, Φ.Ε.Κ. 11/1958, τεύχος πρώτο), δεν έπαψαν να ισχύουν, αφού δεν έχουν καταργηθεί με οποιαδήποτε ρητή διάταξη νόμου, ενώ δεν μπορεί να θεωρηθεί ότι καταργήθηκαν σιωπηρά με το άρθρο 22 του Π.Δ. 538/1989, στο άρθρο 5 του οποίου ορίζεται ότι: "Απαγορεύεται στους αστυνομικούς η άσκηση άλλου επαγγέλματος και η κατ' επάγγελμα άσκηση εμπορίας ή τέχνης". Τούτο δε διότι το ως άνω Π.Δ. (538/1989), που εκδόθηκε κατά νομοθετική εξουσιοδότηση του άρθρου 53 του Ν. 1481/1984 για τη ρύθμιση ζητημάτων του πειθαρχικού δικαίου των αστυνομικών, η ως άνω δε απαγόρευση, ως πειθαρχικό παράπτωμα, τιμωρείται με την ποινή του προστίμου, εφόσον δεν τιμωρείται βαρύτερα από άλλη διάταξη (άρθρο 13 του Π.Δ. 120/2008), εξακολουθεί όμως ισχύουσα η διάταξη του άρθρου 145 παρ. 1 στοιχ. α' του Β.Δ. της 31-12-1957/20-1-1958 (Οργανισμός Αστυνομίας Πόλεων, Φ.Ε.Κ. 11/1958, τεύχος πρώτο), η παράβαση της οποίας στοιχειοθετεί παράνομη και αξιόποινη πλημμεληματική πράξη, καθόσον η προαναφερθείσα νομοθετική εξουσιοδότηση του άρθρου 53 του Ν. 1481/1984 αφορούσε αποκλειστικά και μόνον ρυθμίσεις του πειθαρχικού δικαίου των αστυνομικών, όχι δε και κατάργηση ποινικών διατάξεων άλλων νομοθετημάτων. Περαιτέρω, κατά την έννοια της διάταξης του άρθρου 41 του Κ.Ποιν.Δ., με την οποία ορίζεται "Στις περιπτώσεις που ο νόμος ορίζει ότι απαιτείται αίτηση της αρχής για να ασκηθεί ποινική δίωξη, η αίτηση γίνεται σε κάθε εκπρόσωπο της εισαγγελικής αρχής, γραπτά ή προφορικά, και συντάσσεται έκθεση", σε ορισμένες περιπτώσεις αξιόποινων πράξεων, μεταξύ των οποίων και η παράβαση της διατάξεως του άρθρου 145 παρ. 1 στοιχ. α' του Β.Δ. της 31-12-1957/20-1-1958 (Οργανισμός Αστυνομίας Πόλεων, Φ.Ε.Κ. 11/1958, τεύχος πρώτο), ο νομοθέτης για λόγους γενικότερης κρατικής ή διοικητικής πολιτικής, προκειμένου να μην γίνονται άσκοπες διώξεις από επιπόλαιες ή κατευθυνόμενες καταγγελίες ιδιωτών, απαιτεί αίτηση της αρχής για να κινηθεί η ποινική δίωξη, χωρίς τήρηση κάποιας προθεσμίας. Η αίτηση αυτή η οποία είναι διαφορετική από την έγκληση, υποβάλλεται μόνον σε κάθε εκπρόσωπο της εισαγγελικής αρχής, ώστε να λάβει γνώση της ο εισαγγελέας και να κινήσει την ποινική δίωξη, κατ' άρθρο 43 του Κ.Ποιν.Δ., όχι δε και στους ανακριτικούς υπαλλήλους, ενώ η σύνταξη σχετικής έκθεσης είναι υποχρεωτική μόνον στην περίπτωση υποβολής της (αίτησης) προφορικά, για να αποδεικνύεται ότι περιήλθε στον εκπρόσωπο της εισαγγελικής αρχής, χωρίς να είναι αναγκαία η σύνταξη αντίστοιχης έκθεσης, όταν αυτή είναι έγγραφη και διαβιβάζεται αρμοδίως στον εισαγγελέα (Α.Π. 10/2022, πρβλ. Α.Π. 958/2009, Α.Π. 210/1999, Α.Π. 1201/1998). Τέλος, η αίτηση της αρχής για την άσκηση δίωξης συνιστά ειδική δικονομική προϋπόθεση, χωρίς την οποία η πράξη δεν είναι τιμωρητή, τυχόν δε ασκηθείσα ποινική δίωξη κηρύσσεται απαράδεκτη. Στην περίπτωση δε κατά την οποία μολονότι απαιτούνταν η εν λόγω άδεια της αρχής για την άσκηση της ποινικής δίωξης, το Δικαστήριο, αντί να κηρύξει αυτήν (ποινική δίωξη) απαράδεκτη, προχωρεί στην εκδίκαση της ουσίας της υπόθεσης, υποπίπτει σε θετική υπέρβαση εξουσίας, η οποία ιδρύει τον από το άρθρο 510 παρ. 1 στοιχ. Θ' περ. γ' του Κ.Ποιν.Δ. λόγο αναίρεσης (Α.Π. 10/2022, Α.Π. 926/2019). Στην προκειμένη περίπτωση, με τον πρώτο λόγο της αίτησης αναίρεσης πλήττεται η προσβαλλομένη απόφαση, γιατί το Δικαστήριο που την εξέδωσε, καθ' υπέρβαση της εξουσίας του, προχώρησε στην εκδίκαση της ουσίας της υποθέσεως και καταδίκασε τον αναιρεσείοντα, μολονότι η ασκηθείσα εναντίον του ποινική δίωξη, είναι απαράδεκτη, επειδή δεν τηρήθηκαν οι διατυπώσεις που ορίζονται στη διάταξη του άρθρου 41 του Κ.Ποιν.Δ., συγκεκριμένα δε δεν συντάχθηκε έκθεση, σύμφωνα με τις διατάξεις των άρθρων 148 και επ. του Κ.Ποιν.Δ., για την αίτηση με την οποία ο Αρχηγός της Ελληνικής Αστυνομίας ζήτησε, κατ' άρθρο 149 του Β.Δ. της 31-12-1957/20-1-1958 (Οργανισμός Αστυνομίας Πόλεων, Φ.Ε.Κ. 11/1958, τεύχος πρώτο), την άσκηση ποινικής δίωξης εναντίον του για την παράβαση του άρθρου 145 παρ. 1 στοιχ. α' του παραπάνω Β.Δ., ούτε προκύπτει από έγγραφο ο τρόπος κατάθεσης της αίτησης αυτής. Από την παραδεκτή, για τις ανάγκες του αναιρετικού ελέγχου, επισκόπηση των πρακτικών της ως άνω προσβαλλομένης απόφασης, στη σελ.20 των οποίων βεβαιούται η ανάγνωση της εκκαλουμένης απόφασης μετά των πρακτικών της και των αναγνωσθέντων πρωτοδίκως εγγράφων, μεταξύ των οποίων η από 13-7-2019 αίτηση διώξεως κατ'άρθρο 41 Κ.ΠΔ., προκύπτει ότι προ της άσκησης της υπό κρίση ποινικής δίωξης υποβλήθηκε εγγράφως προς τον Εισαγγελέα Πλημμελειοδικών Αθηνών η με αριθ.πρωτ. 242050/6/5-ι'/13-7-2019 αίτηση του Διευθυντή της Διεύθυνσης Εσωτερικών Λειτουργιών της Ελληνικής Αστυνομίας ταξιάρχου Ε. Δ., που δόθηκε κατόπιν της με αρ. πρωτ....2019 εξουσιοδότησης- Διαταγής του Αρχηγού της Ελληνικής Αστυνομίας, περί άσκησης ποινικής δίωξης σε βάρος του αξιωματικού Αστυνομικού Διευθυντή Π. Ι. του Α. για παράβαση του άρθρου 145 περ. α' του β.δ. της 31.12.1957/20.1.1958. Σύμφωνα με όσα στην ανωτέρω νομική σκέψη εκτίθενται, δεν απαιτείται για την εν λόγω αίτηση, πράξη κατάθεσης, η δε υπηρεσιακή διαβίβασή της από την Ελληνική Αστυνομία στην Εισαγγελία Πρωτοδικών Αθηνών, είναι αποδεκτή και παραδεκτή μορφή ασκήσεώς της. Επομένως ο από το άρθρο 510 παρ. 1 στοιχ. Θ' πρώτος λόγος αναίρεσης, με τον οποίο υποστηρίζονται τα αντίθετα, είναι αβάσιμος. Εξάλλου, από τις διατάξεις των άρθρων 329, 331, 333 παρ. 2, 358 και 362 του Κ.Ποιν.Δ., σε συνδυασμό με εκείνη του άρθρου 171 παρ. 1 περ. δ' του ίδιου κώδικα προκύπτει ότι επέρχεται απόλυτη ακυρότητα της διαδικασίας, που λαμβάνεται υπόψη από το Δικαστήριο και αυτεπαγγέλτως σε κάθε στάδιο αυτής, ακόμη και στον Άρειο Πάγο, θεμελιώνει δε λόγο αναίρεσης της απόφασης, κατά τη διάταξη του άρθρου 510 παρ. 1 στοιχ. Α' του Κ.Ποιν.Δ., όταν το Δικαστήριο της ουσίας για το σχηματισμό της περί ενοχής του κατηγορουμένου κρίσης του, λάβει υπόψη του έγγραφα που δεν αναγνώσθηκαν κατά την προφορική συζήτηση της υπόθεσης στο ακροατήριο, διότι έτσι αποστερείται ο κατηγορούμενος της παρεχόμενης σ' αυτόν από τη διάταξη του άρθρου 358 του Κ.Ποιν.Δ. δυνατότητας να προβαίνει σε δηλώσεις, παρατηρήσεις και εξηγήσεις σχετικά με το συγκεκριμένο αποδεικτικό μέσο. Από δε τη λήψη υπόψη από το δικαστήριο της ουσίας, για το σχηματισμό της κρίσης του σχετικά με την ενοχή του κατηγορουμένου, εγγράφων που δεν αναγνώσθηκαν ή δεν είναι βέβαιη η ανάγνωσή τους, κατά την προφορική στο ακροατήριο συζήτηση της υπόθεσης, παραβιάζονται και οι αρχές της δημοσιότητας και της προφορικότητας της διαδικασίας και επέρχεται απόλυτη ακυρότητα της διαδικασίας στο ακροατήριο, η οποία θεμελιώνει και τον προβλεπόμενο από το άρθρο 510 παρ. 1 στοιχ. Γ' του ίδιου Κώδικα λόγο αναίρεσης, γιατί έτσι παραβιάζεται η άσκηση του από το όρθρο 358 του ΚΠΔ απορρέοντος δικαιώματος του κατηγορουμένου να προβαίνει σε δηλώσεις, παρατηρήσεις και εξηγήσεις σχετικά με το αποδεικτικό αυτό μέσο (Α.Π. 1121/2022, Α.Π. 560/2020). Τα προαναφερόμενα όμως, δεν ισχύουν για τα έγγραφα που αποτελούν τη βάση ή το υλικό αντικείμενο του εγκλήματος, για το οποίο καταδικάσθηκε ο κατηγορούμενος ή στοιχείο του εις βάρος του κατηγορητηρίου ή είναι έγγραφα διαδικαστικά ή αναφέρονται διηγηματικά στην απόφαση ή το περιεχόμενο τους προκύπτει από άλλα αποδεικτικά μέσα, όπως από κατάθεση μάρτυρα ή από άλλα αναγνωσθέντα έγγραφα, διότι, στις περιπτώσεις αυτές, ο κατηγορούμενος (ή ο συνήγορός του) γνωρίζουν την κατηγορία, προκειμένου να αντιτάξουν τους υπερασπιστικούς ισχυρισμούς τους κατ' αυτής ή μέσω των αναγνωσθέντων εγγράφων γνωρίζουν και το περιεχόμενο των αναφερομένων σ' αυτά μη αναγνωσθέντων ομοίων τους και συνεπώς θα μπορούσαν, αν ήθελαν, να ασκήσουν τα από το άρθρο 358 του Κ.Ποιν.Δ. υπερασπιστικά τους δικαιώματα (Α.Π. 10/2022, Α.Π. 1069/2020). Στην προκειμένη περίπτωση, ο αναιρεσείων - κατηγορούμενος με τον δεύτερο λόγο της αίτησης αναίρεσης ισχυρίζεται ότι επήλθε απόλυτη ακυρότητα της διαδικασίας στο ακροατήριο, (άρθρο 171 παρ. 1 δ' του ΚΠΔ), η οποία θεμελιώνει τον προβλεπόμενο από το άρθρο 510 παρ. 1 στοιχ. Α' του ΚΠΔ λόγο αναιρέσεως και παράβαση των διατάξεων για τη δημοσιότητα της διαδικασίας στο ακροατήριο, άρθρο 510 παρ. 1 στοιχ. Γ' ΚΠοιν.Δ., διότι το Δικαστήριο της ουσίας έλαβε υπόψη του, για τον σχηματισμό της περί ενοχής του κρίσης, έγγραφα που δεν αναγνώσθηκαν στο ακροατήριο, συγκεκριμένα δε για την θεμελίωση της ενοχής του, έλαβε υπόψη του ρητά και αξιολόγησε αποδεικτικά: α) την από 12-12-2018 έκθεση πορίσματος ενεργηθείσας προκαταρκτικής εξέτασης β) την ένορκη κατάθεση του Α. Λ. στο πλαίσιο της προκαταρκτικής ένορκης διοικητικής εξέτασης που περιέχεται στην ως άνω από 12-12-2018 έκθεση πορίσματος και γ) τις ένορκες καταθέσεις των μαρτύρων κατηγορίας κατά τη διαδικασία στο πρωτοβάθμιο δικαστήριο και κατά το στάδιο της προκαταρκτικής εξέτασης. Από την παραδεκτή για τις ανάγκες του αναιρετικού ελέγχου επισκόπηση των πρακτικών της πρωτοβάθμιας δίκης και των πρακτικών της ως άνω προσβαλλομένης απόφασης, στη σελ.20 των οποίων βεβαιούται η ανάγνωση της εκκαλουμένης απόφασης μετά των πρακτικών της και των αναγνωσθέντων πρωτοδίκως εγγράφων, αποδεικνύεται ότι αναγνώσθηκαν τα παραπάνω έγγραφα στο ακροατήριο του δευτεροβαθμίου Δικαστηρίου, ανάγνωση που συντελέστηκε μέσω της αναγνώσεως των πρακτικών της πρωτοβάθμιας δίκης, στα οποία αφενός μεν, διαλαμβάνονται οι καταθέσεις των εξετασθέντων στο πρωτοβάθμιο δικαστήριο μαρτύρων κατηγορίας Κ. Λ., Β. Σ. και Α. Λ., αφετέρου δε, περιέχεται κατάλογος των αναγνωσθέντων πρωτοδίκως εγγράφων, που ήταν γνωστά στον αναιρεσείοντα - κατηγορούμενο, μεταξύ των οποίων και η από 12-12-2018 έκθεση πορίσματος της προκαταρκτικής διοικητικής εξέτασης, που προσκομίστηκε στο πρωτοβάθμιο δικαστήριο από τον συνήγορο του κατηγορουμένου. Ουδεμία δε αμφιβολία καταλείπεται ότι ο αναιρεσείων - κατηγορούμενος γνώριζε το περιεχόμενο του εν λόγω εγγράφου και τις διαλαμβανόμενες σε αυτό καταθέσεις των μαρτύρων που εξετάσθηκαν κατά το στάδιο της προκαταρκτικής εξέτασης και περιλαμβάνονταν σ' αυτό, καθώς και το περιεχόμενο των ως άνω πρακτικών της πρωτοβάθμιας δίκης, όπου περιλαμβάνονταν οι καταθέσεις των εξετασθέντων πρωτοδίκως μαρτύρων κατηγορίας. Επομένως, ο αναιρεσείων - κατηγορούμενος και ο συνήγορος υπεράσπισής του που τον εκπροσωπούσε, έλαβαν γνώση του περιεχομένου των ως άνω αποδεικτικών μέσων κατά τη γενόμενη δημόσια στο ακροατήριο αποδεικτική διαδικασία, ενώ από την παραδεκτή επισκόπηση των πρακτικών της προσβαλλόμενης απόφασης προκύπτει ότι, πριν την κήρυξη της λήξης της αποδεικτικής διαδικασίας ο Πρόεδρος ρώτησε τον Εισαγγελέα και τους διαδίκους αν έχουν ανάγκη διενέργειας συμπληρωματικής εξέτασης ή διασαφήνισης κάποιου αποδεικτικού στοιχείου και έλαβε αρνητική απάντηση.
Συνεπώς, με βάση τα προαναφερόμενα, σε συνδυασμό με όσα έχουν εκτεθεί στην προηγηθείσα νομική σκέψη, ο αναιρεσείων δεν στερήθηκε των απορρεόντων από τα άρθρα 358 και 362 του Κ.Ποιν.Δ. υπερασπιστικών του δικαιωμάτων, αλλά ούτε και εκείνων που θεμελιώνονται στις διατάξεις των άρθρων 6 της Ε.Σ.Δ.Α., που κυρώθηκε αρχικά με το ν. 2329/1953 και εκ νέου με το ν.δ. 53/1974, που αποτελεί εγχώριο δίκαιο και, κατά το άρθρο 28 του Συντάγματος, έχει αυξημένη ισχύ έναντι των κοινών νόμων, και 14 του Διεθνούς Συμφώνου για τα Ατομικά και Πολιτικά Δικαιώματα, που έχει κυρωθεί με το ν. 2462/1997, έτσι ώστε, δεν προκλήθηκε απόλυτη ακυρότητα της διαδικασίας στο ακροατήριο, αφού ουδόλως εμποδίστηκε να αναπτύξει τελευταίος, όπως και ανέπτυξε, τα επιχειρήματά του, ούτε, άλλωστε, παραβιάστηκε η αρχή της δημοσιότητας και της προφορικότητας της διαδικασίας στο ακροατήριο, αφού τα επίμαχα έγγραφα αναγνώσθηκαν στο ακροατήριο, μέσω της ανάγνωσης των πρακτικών της πρωτόδικης απόφασης, όπου αναφέρονται επίσης ως αναγνωσθέντα. Κατ' ακολουθίαν των προαναφερομένων ο δεύτερος λόγος της κρινόμενης αίτησης αναίρεσης, με τον οποίο υποστηρίζονται τα αντίθετα και πλήττεται η προσβαλλόμενη απόφαση για απόλυτη ακυρότητα της διαδικασίας στο ακροατήριο λόγω προσβολής των διατάξεων που αναφέρονται στην υπεράσπιση των δικαιωμάτων του κατηγορουμένου και παραβίαση των διατάξεων για τη δημοσιότητα και την προφορικότητα της διαδικασίας στο ακροατήριο, τον οποίο ο αναιρεσείων - κατηγορούμενος επιχειρεί να θεμελιώσει στη διάταξη του άρθρου 510 παρ. 1 στοιχ. Α' και Γ' του Κ.Ποιν.Δ., είναι αβάσιμος. Περαιτέρω, η καταδικαστική απόφαση έχει την απαιτούμενη από τις διατάξεις των άρθρων 93 παρ. 3 του Συντάγματος και 139 του ΚΠοινΔ, ειδική και εμπεριστατωμένη αιτιολογία, η έλλειψη της οποίας ιδρύει τον λόγο αναίρεσης από το άρθρο 510 παρ. 1 στοιχ. Δ' του ΚΠοινΔ, όταν αναφέρονται σ' αυτή, με σαφήνεια, πληρότητα και χωρίς αντιφάσεις ή λογικά κενά, τα πραγματικά περιστατικά, στα οποία στηρίχθηκε η κρίση του δικαστηρίου για τη συνδρομή των αντικειμενικών και υποκειμενικών στοιχείων του εγκλήματος, οι αποδείξεις που τα θεμελιώνουν και οι νομικοί συλλογισμοί, με τους οποίους έγινε η υπαγωγή των περιστατικών αυτών στην ουσιαστική ποινική διάταξη που εφαρμόσθηκε. Για την ύπαρξη τέτοιας αιτιολογίας είναι παραδεκτή η αλληλοσυμπλήρωση του αιτιολογικού (σκεπτικού) με το διατακτικό, που αποτελούν ενιαίο σύνολο. Επίσης, ως προς τις αποδείξεις αρκεί αυτές να αναφέρονται στην απόφαση γενικά και κατά το είδος τους, χωρίς να είναι αναγκαίο να διευκρινίζεται τί προέκυψε από κάθε αποδεικτικό μέσο χωριστά ή από ποιο συγκεκριμένο αποδεικτικό μέσο αποδείχτηκε η κάθε παραδοχή, ούτε είναι απαραίτητη η αναλυτική παράθεση και η αξιολογική συσχέτιση και σύγκριση των διαφόρων αποδεικτικών μέσων και των μαρτυρικών καταθέσεων μεταξύ τους και δεν χρειάζεται να προσδιορίζεται ποιο αποδεικτικό μέσο βάρυνε περισσότερο για το σχηματισμό της δικαστικής κρίσης. Δεν αρκεί, όμως, να περιορίστηκε το δικαστήριο σε τυπική ρηματική αναφορά των αποδεικτικών μέσων ως προς το είδος τους ή σε επιλεκτική εκτίμηση και αξιολόγηση μερικών μόνο από αυτά, αλλά απαιτείται να συνάγεται με βεβαιότητα από την απόφαση, ότι αυτό έλαβε πράγματι υπόψη του, συνεκτίμησε και αξιολόγησε το περιεχόμενο όλων των αποδεικτικών μέσων για τη διαμόρφωση της δικανικής πεποίθησής του, όπως επιβάλλουν οι διατάξεις των άρθρων 177 παρ. 1 και 187 του ΚΠοινΔ. Όταν δε εξαίρονται ορισμένα από τα αποδεικτικά μέσα δε σημαίνει ότι δεν ελήφθησαν υπόψη τα άλλα, αφού δεν εξαιρέθηκαν ρητά, ούτε ανακύπτει ανάγκη αιτιολογήσεως, γιατί δεν εξαίρονται τα λοιπά (Α.Π. 999/2023, Α.Π. 10/2022, Α.Π. 999/2020, Α.Π. 689/2020). Επίσης, λόγο αναίρεσης της απόφασης αποτελεί, κατά το άρθρο 510 παρ. 1 στοιχ. Ε' του ΚΠοινΔ, και η εσφαλμένη εφαρμογή ουσιαστικής ποινικής διάταξης, η οποία συντρέχει, όταν το δικαστήριο της ουσίας δεν κάνει σωστή υπαγωγή των πραγματικών περιστατικών που δέχθηκε ως αληθή στη διάταξη, την οποία εφάρμοσε, αλλά και όταν η παραβίαση γίνεται εκ πλαγίου, πράγμα που συμβαίνει όταν στο πόρισμα της απόφασης, που περιλαμβάνεται το συνδυασμό αιτιολογικού και διατακτικού και ανάγεται στα στοιχεία και στην ταυτότητα του εγκλήματος, για το οποίο πρόκειται, έχουν εμφιλοχωρήσει ασάφειες, αντιφάσεις ή λογικά κενά, με αποτέλεσμα να καθίσταται ανέφικτος ο αναιρετικός έλεγχος της ορθής εφαρμογής του νόμου, οπότε η απόφαση στερείται νόμιμης βάσης (Α.Π. 618/2023, Α.Π. 1548/2022). Δεν αποτελεί, όμως λόγο αναίρεσης η εσφαλμένη εκτίμηση των αποδείξεων και ειδικότερα η εσφαλμένη εκτίμηση των μαρτυρικών καταθέσεων, η παράλειψη αξιολόγησης και αναφοράς κάθε αποδεικτικού μέσου χωριστά και η παράλειψη συσχέτισης των αποδεικτικών μέσων μεταξύ τους, καθόσον στις περιπτώσεις αυτές, υπό την επίφαση της έλλειψης αιτιολογίας, πλήττεται η αναιρετικώς ανέλεγκτη, περί τα πράγματα, κρίση του δικαστηρίου της ουσίας (Α.Π. 713/2023, Α.Π. 1530/2022, Α.Π. 382/2019). Στην προκειμένη περίπτωση, όπως προκύπτει από την παραδεκτή, για τις ανάγκες του αναιρετικού ελέγχου επισκόπηση της προσβαλλόμενης απόφασης, το Τριμελές Πλημμελειοδικείο Αθηνών, που δίκασε σε δεύτερο βαθμό, με την προσβαλλόμενη υπ' αρ. ΗΤ 1242/3-4-2023 απόφασή του, δέχθηκε, κατά την αναιρετικώς ανέλεγκτη περί τα πράγματα κρίση του, μετά από εκτίμηση των αποδεικτικών μέσων που κατ' είδος αναφέρει, στο σκεπτικό του, κατά πιστή εδώ μεταφορά, τα ακόλουθα: "Από την κύρια αποδεικτική διαδικασία, τις ένορκες καταθέσεις των μαρτύρων κατηγορίας, οι οποίοι εξετάστηκαν νομότυπα στο ακροατήριο, και οι οποίες περιέχονται στα ενσωματωμένα στην παρούσα απόφαση πρακτικά δημόσιας συνεδρίασης του Δικαστηρίου τούτου, την ανάγνωση των πρακτικών της πρωτοβάθμιας δίκης και των εγγράφων, τα οποία αναγνώστηκαν δημόσια στο ακροατήριο και καταχωρήθηκαν στα ανωτέρω πρακτικά, σε συνδυασμό με την εν γένει συζήτηση της υπόθεσης και την αξιολογική εκτίμηση όλων των αποδεικτικών μέσων, σύμφωνα με την προβλεπόμενη στο άρθρο 177 παρ. 1 ΚΠΔ αρχή της ηθικής απόδειξης, αποδείχθηκε, κατά την πλειοψηφούσα στο Δικαστήριο κρίση, ότι: Ο εκκαλών-κατηγορούμενος Ι. Π. του Α. κατετάγη στην Ελληνική Αστυνομία στις ...1987, και κατά το χρονικό διάστημα από τις αρχές του 2016 μέχρι τις ...2017, υπηρετούσε στο Τμήμα Τροχαίας (εφεξής Τ.Τ.) ... (ως Αστυνομικός Διευθυντής) ως Διοικητής αυτού, ενώ κατά το ίδιο ως άνω χρονικό διάστημα, στο ανωτέρω Τ.Τ. υπηρετούσαν, μεταξύ άλλων, και ο Β. Σ. του Α., ως Υποδιοικητής, ο Κ. Λ. του Δ., ως πολιτικός υπάλληλος στο γραφείο υλικών ζημιών, και ο Α. Λ. του Π., Ανθυπαστυνόμος, εκτελών χρέη γραμματέα από τον Αύγουστο του 2016. Ο Ι. Π. είχε τοποθετήσει εντός του γραφείου του στο ανωτέρω Τ.Τ., σε χρονικό διάστημα προγενέστερο του έτους 2016, ένα φωτοτυπικό μηχάνημα, και από τις αρχές του έτους 2016 μέχρι και τις ...2017, οπότε και μετακινήθηκε σε άλλη υπηρεσία της Ελληνικής Αστυνομίας, είχε αναθέσει στον Κ. Λ. να βγάζει φωτοτυπίες των δικογραφιών τροχαίων ατυχημάτων με τραυματισμούς, κατόπιν υποβληθεισών από τους πολίτες αιτήσεων, εισπράττοντας αντίτιμο 0,15 ευρώ ανά σελίδα. Ειδικότερα, οι σχηματισθείσες δικογραφίες που αφορούσαν τροχαία ατυχήματα με τραυματισμούς, οι οποίες σε πολλές περιπτώσεις ήταν ιδιαίτερα ογκώδεις, μετά την υποβολή έγγραφων εξηγήσεων από το πρόσωπο στο οποίο αποδιδόταν εκάστη κατηγορία, στο πλαίσιο της ποινικής προδικασίας, στέλνονταν (οι δικογραφίες) στην αρμόδια Εισαγγελία Πρωτοδικών, πριν δε την αποστολή τους, γινόταν ηλεκτρονική ψηφιοποίηση (σκανάρισμα) αυτών, ώστε να παραμένουν ως ψηφιακό αρχείο στο Τ.Τ. .... Όταν κάποιος διάδικος ή δικηγόρος επιθυμούσε να λάβει αντίγραφα της δικογραφίας, μετά τη λήψη των έγγραφων εξηγήσεων του προσώπου στο οποίο αποδιδόταν η κατηγορία, υπέβαλε αίτηση στους υπαλλήλους του ανωτέρω Τ.Τ., την οποία παραλάμβανε ο Κ. Λ., κατ' εντολή του εκκαλούντος-κατηγορουμένου, και στη συνέχεια, γινόταν η εκτύπωση αυτών των αντιγράφων, στο ανωτέρω ευρισκόμενο στο γραφείο του εκκαλούντος-κατηγορουμένου Διοικητή του Τ.Τ. φωτοτυπικό μηχάνημα, τα οποία (αντίγραφα της δικογραφίας) παραδίδονταν στον αιτούντα, ο οποίος κατέβαλε το ποσό, που αντιστοιχούσε σε 0,15 ευρώ ανά σελίδα εκτύπωσης, το οποίο αντίτιμο είχε ορίσει ο εκκαλών-κατηγορούμενος Διοικητής του Τ.Τ. (βλ. την ενώπιον του παρόντος Δικαστηρίου ένορκη κατάθεση του Κ. Λ., την ένορκη κατάθεση του ως άνω μάρτυρα ενώπιον του πρωτοβάθμιου Δικαστηρίου και την από 12.12.2018 έκθεση πορίσματος ενεργηθείσας προκαταρκτικής διοικητικής εξέτασης, όπου γίνεται αναφορά στα όσα κατέθεσε ο ανωτέρω μάρτυρας). Το ανωτέρω ποσό εισέπραττε από κάθε αιτούντα ο Κ. Λ. και στο τέλος κάθε μήνα παρέδιδε στον εκκαλούντα-κατηγορούμενο το συνολικό ποσό των αντιτίμων-εισπράξεων από τις φωτοτυπίες των δικογραφιών που του είχαν καταβάλει οι αιτούντες, και το οποίο ποσό ανερχόταν περίπου στα 200 με 300 ευρώ μηνιαίως. Όσον αφορά στον ισχυρισμό ότι η εκτύπωση των αντιγράφων των δικογραφιών γινόταν κατά τον ανωτέρω τρόπο εντός του Τ.Τ. και όχι σε εξωτερικό κατάστημα, ευρισκόμενο απέναντι από το Τ.Τ., προκειμένου να διαφυλαχθούν οι δικογραφίες και να μην απωλεσθεί κάποιο έγγραφο, αυτός ουδόλως αποδείχθηκε, αντιθέτως δε, αποδείχθηκε ότι τα αντίγραφα που χορηγούνταν κατά τον ανωτέρω τρόπο, αφορούσαν στο ψηφιακό αρχείο δικογραφιών που τηρείτο στον υπολογιστή του Τ.Τ., δοθέντος ότι οι δικογραφίες, μετά την υποβολή των έγγραφων εξηγήσεων των προσώπων στα οποία αποδιδόταν η κατηγορία, είχαν ήδη διαβιβασθεί στην αρμόδια Εισαγγελία Πρωτοδικών στην έντυπη μορφή τους, και δεν αφορούσαν στα αντίγραφα που χορηγούνταν πριν την υποβολή έγγραφων εξηγήσεων, όταν η δικογραφία βρισκόταν ακόμη σε έντυπη μορφή στο Τ.Τ. Τα ανωτέρω αποδεικνύονται πλήρως: α) από τα όσα κατέθεσε ο Β. Σ., Υποδιοικητής του Τ.Τ. ..., εξεταζόμενος ενόρκως ενώπιον του παρόντος Δικαστηρίου, όπως ανωτέρω αναφέρεται στην κατάθεσή του, ο οποίος έκανε ρητά αναφορά σε διαδικασία για το σκανάρισμα των δικογραφιών για να κρατείται στην υπηρεσία τους, δηλαδή στο Τ.Τ. ..., το αρχείο εκάστης δικογραφίας, μαζί με το διαβιβαστικό (προφανώς εννοείται το διαβιβαστικό αποστολής της έντυπης δικογραφίας προς την αρμόδια Εισαγγελία Πρωτοδικών), και β) από τα όσα σαφώς κατέθεσε ενόρκως εξεταζόμενος ο Κ. Λ., τόσο ενώπιον του παρόντος Δικαστηρίου όσο και ενώπιον του πρωτοβάθμιου Δικαστηρίου, ο οποίος αφενός, κατά την εξέτασή του ενώπιον του πρωτοβάθμιου Δικαστηρίου, ανέφερε ρητώς ότι στο Τ.Τ. δεν είχαν τη δικογραφία, καθώς αυτή βρισκόταν στην Εισαγγελία, αλλά αυτή ήταν σκαναρισμένη, και έπειτα έβγαζαν τις φωτοτυπίες προς εξυπηρέτηση των αιτούντων, πολιτών και δικηγόρων, και αφετέρου, κατά την ενώπιον του παρόντος Δικαστηρίου εξέτασή του, αποσαφήνισε ότι οι δικογραφίες, των οποίων έδιναν αντίγραφα, αφορούσαν σε αυτές που είχαν ήδη διαβιβαστεί στην αρμόδια Εισαγγελία Πρωτοδικών, και τις οποίες είχαν, πριν τη διαβίβασή τους, ψηφιοποιήσει και θέσει σε ηλεκτρονικό αρχείο στο Τ.Τ ..., και όχι αυτές, οι οποίες ήταν σε έντυπη μορφή (βλ. την αμέσως ανωτέρω ένορκη κατάθεση του δεύτερου μάρτυρα κατηγορίας Κ. Λ.). Επομένως, αποδεικνύεται πλήρως ότι οι δικογραφίες των οποίων έβγαζαν αντίγραφα εντός του Τ.Τ., χρεώνοντας, κατ' εντολή του Ι. Π., 0,15 ευρώ ανά σελίδα, δεν βρίσκονταν σε έντυπη μορφή στο Τ.Τ., ώστε να υπάρχει κίνδυνος να απωλεσθεί κάποιο έγγραφο σε περίπτωση που γινόταν η φωτοτύπηση αυτών εκτός του Τ.Τ., στο απέναντι κατάστημα που έβγαζε φωτοτυπίες, εφόσον αυτή (η δικογραφία) βρισκόταν στην Εισαγγελία, από όπου ο ενδιαφερόμενος είχε τη δυνατότητα να λάβει αντίγραφα αυτής, και κατ' επέκταση, ο λόγος που, κατ' εντολή του εκκαλούντος-κατηγορουμένου, ο Κ. Λ. έβγαζε φωτοτυπίες εντός του Τ.Τ. για τη χορήγηση αντιγράφων ήταν προκειμένου ο εκκαλών-κατηγορούμενος να εισπράξει το αντίστοιχο αντίτιμο. Εξάλλου, όσον αφορά στον ισχυρισμό ότι με τον τρόπο αυτόν, ήτοι με τη χρέωση 0,15 ευρώ ανά σελίδα εκτύπωσης αντιγράφου δικογραφίας, ο εκκαλών-κατηγορούμενος επεδίωκε να καλύψει τα λειτουργικά έξοδα του Τ.Τ. ..., που αφορούσαν στη φωτοτύπηση στην οποία προέβαιναν κατά τα ανωτέρω αναλυτικώς εκτιθέμενα, ήτοι τα έξοδα για αγορά αναλώσιμων, όπως χαρτί και μελάνια, καθώς και τα έξοδα για τη συντήρηση των μηχανημάτων, επειδή από την υπηρεσία δεν τους χορηγούσαν τα αναλώσιμα ούτε τα χρήματα για την αγορά αυτών, αυτός ουδόλως αποδείχθηκε, δοθέντος ότι δεν προσκομίστηκε από τον εκκαλούντα-κατηγορούμενο ούτε κάποιο έγγραφο προς την Ελληνική Αστυνομία ή προς το αρμόδιο Υπουργείο Προστασίας του Πολίτη, με το οποίο να αιτείται ο εκκαλών-κατηγορούμενος την έγκριση κονδυλίου για την αγορά αναλώσιμων και η απάντηση στο ως άνω έγγραφο, ούτε κάποια απόδειξη ή τιμολόγιο αγοράς αυτών. Επιπλέον, ο ανωτέρω ισχυρισμός αντικρούεται: α) από την ένορκη κατάθεση του Β. Σ., Υποδιοικητή του Τ.Τ. ... ενώπιον του πρωτοβάθμιου Δικαστηρίου, ο οποίο; κατέθεσε όχι ότι δεν χορηγούσε στο Τ.Τ. η υπηρεσία χρήματα ή αναλώσιμα, αλλά ότι αυτά δεν επαρκούσαν, σε συνδυασμό και με την ενώπιον του παρόντος Δικαστηρίου ένορκη κατάθεσή του, όπου αρχικώς κατέθεσε αντιφατικά αφενός αρχικά ότι υπήρχαν πόροι για τα αναλώσιμα της υπηρεσίας και αφετέρου ότι για τα αναλώσιμα δεν υπήρχε χορηγία από τη διεύθυνση αλλά αυτά πληρώνονταν με συμμετοχή συνάδελφων, και β) από την ένορκη κατάθεση του Α. Λ. ενώπιον του πρωτοβάθμιου Δικαστηρίου, όπου κατέθεσε ότι τα έξοδα ήταν είτε από χορηγίες είτε από ιδιώτες, σε συνδυασμό με την ενώπιον του παρόντος Δικαστηρίου ένορκη κατάθεσή του, όπου κατέθεσε ότι έφερναν μελάνι κάποιοι ιδιώτες ή ο Δήμος. Εξάλλου, ο Κ. Λ., αρχικώς, στο πλαίσιο της προκαταρκτικής ένορκης διοικητικής εξέτασης, ουδέν κατέθεσε περί χρησιμοποίησης των χρημάτων από τη φωτοτύπηση των σκαναρισμένων δικογραφιών για την αγορά αναλωσίμων (βλ. την από 12.12.2018 έκθεση πορίσματος ενεργηθείσας προκαταρκτικής διοικητικής εξέτασης), ενώ έπειτα, εξεταζόμενος ενόρκως τόσο ενώπιον του πρωτοβάθμιου Δικαστηρίου όσο και ενώπιον του παρόντος Δικαστηρίου κατέθεσε ότι ο εκκαλών-κατηγορούμενος τού έδινε κάθε μήνα τα χρήματα για να αγοράζει τα αναλώσιμα και στη συνέχεια, παρέδιδε τα αναλώσιμα και τις σχετικές αποδείξεις (εκ των οποίων ουδεμία προσκομίστηκε) στον εκκαλούντα-κατηγορούμενο, χωρίς να μπορεί να προσδιορίσει σε ερώτηση ενώπιον του παρόντος Δικαστηρίου (βλ. την ανωτέρω κατάθεσή του) το κόστος των μελανιών, καίτοι κατέθεσε ότι ο ίδιος προέβαινε στην αγορά αυτών. Επιπλέον, το ποσό των 200 με 300 ευρώ μηνιαίως είναι υπερβολικά μεγάλο για την αγορά αναλωσίμων για τη φωτοτύπηση δικογραφιών τροχαίων ατυχημάτων, ακόμη και για τον μεγάλο όγκο δικογραφιών που υπήρχαν στο ανωτέρω Τ.Τ. Επομένως, από όλα τα ανωτέρω αποδείχθηκε, κατά την πλειοψηφούσα στο Δικαστήριο κρίση, πέραν πάσης αμφιβολίας, ότι ο εκκαλών-κατηγορούμενος ως Διοικητής του Τ.Τ. ..., κατά το χρονικό διάστημα από τις αρχές του 2016 μέχρι ας ...2017, είχε αναθέσει στον Κ. Λ. να χορηγεί, κατόπιν αιτήσεως πολιτών και δικηγόρων, αντίγραφα των σκαναρισμένων δικογραφιών τροχαίων ατυχημάτων με τραυματισμούς, οι οποίες είχαν ήδη διαβιβαστεί στην αρμόδια Εισαγγελία Πρωτοδικών και δεν υπήρχαν σε έντυπη μορφή στο ανωτέρω Τ.Τ., χρεώνοντας τη φωτοτύπηση εκάστης σελίδας 0,15 ευρώ, τίμημα που είχε ορίσει ο ίδιος και το οποίο υπερβαίνει το σύνηθες αντίτιμο για εκάστη σελίδα φωτοτυπημένου εγγράφου, που ανέρχεται περί τα 0,10 ευρώ ανά σελίδα, και μάλιστα χωρίς την έκδοση απόδειξης για την εν λόγω παροχή υπηρεσίας (των αντιγράφων των σκαναρισμένων δικογραφιών), και έπειτα, στο τέλος κάθε μήνα, να του παραδίδει το συνολικό ποσό, που είχε εισπράξει από τα αντίγραφα που είχε χορηγήσει εντός του μηνός, ποσό το οποίο ο ίδιος ο εκκαλών-κατηγορούμενος Ι. Π. κρατούσε, αποκομίζοντας κέρδος (ανερχόμενο σε 0,15 ευρώ ανά σελίδα και περί τα 200 με 300 ευρώ μηνιαίως), το οποίο προσομοιάζει σε εμπορικό, καίτοι η ως άνω προσιδιάζουσα σε εμπορική δραστηριότητα, αντίκειται στη θέση του ως αστυνομικού και απαγορεύεται από το άρθρο 145 παρ. 1 εδ. α' του β.δ. της 31.12.1957/20.1.1958. Για την ανωτέρω πράξη, μεταξύ άλλων, κατόπιν καταγγελίας τον Αύγουστο του 2016, διενεργήθηκε σε βάρος του εκκαλούντος-κατηγορουμένου προκαταρκτική διοικητική εξέταση, το πόρισμα της οποίας ήταν ότι ο Ι. Π. δεν υπέχει πειθαρχική ευθύνη (βλ. την από 12.12.2018 έκθεση πορίσματος ενεργηθείσας προκαταρκτικής διοικητικής εξέτασης υπογεγραμμένη από τον Ταξίαρχο Ε. Δ.), η οποία (έκθεση) δεν δεσμεύει το παρόν Δικαστήριο, αλλά συνεκτιμάται με τα υπόλοιπα αποδεικτικά μέσα, σε συνδυασμό με την αρχή της ηθικής απόδειξης κατ' άρθρο 177 παρ. 1 ΚΠΔ. Με βάση τα ανωτέρω, πληρούνται όλα τα στοιχεία της αντικειμενικής και υποκειμενικής υπόστασης του αδικήματος που αποδίδεται στον Ι. Π. και προβλέπεται και τιμωρείται από τη διάταξη του άρθρου 145 παρ. 1 εδ. α' του β.δ. της 31.12.1957/20.1.1958, και συνεπώς πρέπει, κατά την πλειοψηφούσα στο Δικαστήριο κρίση, να κηρυχθεί ένοχος αυτού.". Ακολούθως, με βάση τις παραδοχές αυτές, κατά το διατακτικό της ανωτέρω προσβαλλόμενης απόφασης, ο αναιρεσείων - κατηγορούμενος κηρύχθηκε ένοχος, κατά πλειοψηφία, κατά πιστή μεταφορά, του ότι: "Στη ... κατά το χρονικό διάστημα από αρχές του έτους 2016 μέχρι την 28-1-2017 παρά την ιδιότητά του ως αστυνομικός υπάλληλος, φέρων το βαθμό του Αστυνομικού Υποδιευθυντή, υπηρετών ως Διοικητής του Τμήματος Τροχαίας ..., ασχολείτο με οποιονδήποτε τρόπο με το εμπόριο. Συγκεκριμένα, στον ανωτέρω τόπο και χρόνο με την ανωτέρω ιδιότητά του αφού εγκατέστησε εντός του καταστήματος του Τμήματος Τροχαίας ... ένα φωτοτυπικό μηχάνημα, με πρόθεση ανέθεσε στον πολιτικό υπάλληλο υπηρετούντα στην ίδια Υπηρεσία Λ. Κ. να φωτοτυπεί τις δικογραφίες τροχαίων ατυχημάτων των οποίων αντίγραφα αιτούντο προσερχόμενοι πολίτες και δικηγόροι και να εισπράττει τίμημα 0,15 λεπτών του ευρώ ανά εξαγόμενη σελίδα, αποκομίζοντας με τον τρόπο αυτό καθ'όλο το ανωτέρω χρονικό διάστημα κέρδος προσιδιάζον σε εμπορικό, ασχολούμενος ωσαύτως με τον τόπο αυτό με το εμπόριο, αν και τούτο αντίκειται στη θέση του ως αστυνομικού και απαγορεύεται απολύτως από άρθρο 145 παρ. 1α β.δ. της 31-12-1957/20-1-1958". Με αυτά που δέχθηκε το Τριμελές Πλημμελειοδικείο Αθηνών, που δίκασε κατ' έφεση, διέλαβε στην προσβαλλομένη απόφασή του την απαιτούμενη από τα άρθρα 93 παρ. 3 του Συντάγματος και 139 του Κ.Ποιν.Δ. ειδική και εμπεριστατωμένη αιτιολογία, σύμφωνα με τα αναφερόμενα στην προηγηθείσα νομική σκέψη, αφού εκθέτει σ' αυτή, κατά την παραδεκτή αλληλοσυμπλήρωση σκεπτικού και διατακτικού, με σαφήνεια, πληρότητα, χωρίς αντιφάσεις ή λογικά κενά και κατά τρόπο επιτρέποντα τον αναιρετικό έλεγχο, τα πραγματικά περιστατικά που προέκυψαν από την αποδεικτική διαδικασία και συγκροτούν την αντικειμενική και υποκειμενική υπόσταση του παραπάνω εγκλήματος, όπως η έννοιά του εκτέθηκε στην προηγηθείσα νομική σκέψη, για το οποίο (έγκλημα) κηρύχθηκε ένοχος και καταδικάσθηκε ο αναιρεσείων - κατηγορούμενος, τα αποδεικτικά μέσα από τα οποία συνήγαγε τα περιστατικά αυτά και τους νομικούς συλλογισμούς, δυνάμει των οποίων προέβη στην υπαγωγή τους στην ουσιαστική ποινική διάταξη του άρθρου 145 παρ. 1 στοιχ. α' του Β.Δ. της 31-12-1957/20-1-1958 (Οργανισμός Αστυνομίας Πόλεων, Φ.Ε.Κ. 11/1958, τεύχος πρώτο), την οποία ορθώς ερμήνευσε και εφάρμοσε, χωρίς να την παραβιάσει ούτε ευθέως ούτε εκ πλαγίου, δηλαδή με ελλιπείς, ασαφείς ή αντιφατικές αιτιολογίες οπότε δεν στέρησε την απόφαση από νόμιμη βάση. Ειδικότερα, στην προσβαλλόμενη απόφαση εκτίθεται με σαφήνεια, πληρότητα και χωρίς λογικά κενά ή αντιφάσεις η ιδιότητα του αναιρεσείοντος - κατηγορουμένου ως αστυνομικού Διοικητή του Τ.Τ. ..., η συμπεριφορά του που στοιχειοθετεί παράβαση του άρθρου 145 παρ. 1 στοιχ. α' του Β.Δ. της 31-12-1957/20-1-1958 (Οργανισμός Αστυνομίας Πόλεων, Φ.Ε.Κ. 11/1958, τεύχος πρώτο), συγκεκριμένα η άσκηση εμπορικών πράξεων κατά την υπηρεσιακή του ενασχόληση στη διάρκεια της θητείας του ως Διοικητή του Τμήματος Τροχαίας ... με τον εφοδιασμό των αναζητούντων πολιτών και δικηγόρων με αντίγραφα των δικογραφιών τροχαίων ατυχημάτων, συνισταμένη στην εγκατάσταση στους χώρους της υπηρεσίας εκτυπωτού και την επ' αμοιβή εξαγωγή και παράδοση αντιγράφων από το ψηφιοποιημένο αρχείο των συγκροτηθέντων φακέλων δικογραφιών, οι οποίες είχαν ήδη διαβιβαστεί στην αρμόδια Εισαγγελία και δεν υπήρχαν σε έντυπη μορφή στο ανωτέρω Τ.Τ., χρεώνοντας την εκτύπωση κάθε σελίδας 0,15 ευρώ και λαμβάνοντας ο ίδιος το αντίστοιχο ποσό, ότι το εισόδημα που αποκτούσε ο ίδιος από τη δραστηριότητα αυτή ανερχόταν σε 200-300 ευρώ μηνιαίως, καθώς και ότι γνώριζε ότι απαγορευόταν να έχει την δραστηριότητα αυτή. Επομένως, οι επί μέρους αιτιάσεις που περιλαμβάνονται στον τέταρτο λόγο αναίρεσης, περί ελλείψεως ειδικής και εμπεριστατωμένης αιτιολογίας, επειδή δεν προσδιορίζονται στην προσβαλλόμενη απόφαση οι υπηρεσίες που παρείχε και σε τι συνίσταται η εμπορική του δραστηριότητα, ο τρόπος απόκτησης του κέρδους και το συνολικό ποσό αυτού και αν το αποκόμιζε ο ίδιος, καθώς και αν η εμπορική του δραστηριότητα ελάμβανε χώρα κατά την εκτέλεση των εργασιακών του καθηκόντων, είναι αβάσιμες, αφού στην προσβαλλόμενη απόφαση, διαλαμβάνεται, κατά τα προεκτεθέντα, επαρκής αιτιολογία, κατά τρόπο επιτρέποντα τον αναιρετικό έλεγχο, ως προς την στοιχειοθέτηση στο πρόσωπό του της αντικειμενικής και υποκειμενικής υπόστασης της ως άνω πράξης για την οποία κηρύχθηκε ένοχος. Επιπροσθέτως, η ειδικότερη αιτίασή του για ανεπάρκεια αιτιολογίας ως προς τον αρνητικό της κατηγορίας ισχυρισμό του ότι δεν υφίσταται εμπορική δραστηριότητα αφού στην πράξη του προέβη για την εξασφάλιση και αγορά αναλωσίμων για το εκτυπωτικό μηχάνημα για να καλύψει το κόστος της αγοράς των φωτοτυπιών (αγορά τόνερ, χαρτιού, τυμπάνου, συντήρηση μηχανήματος) το οποίο δεν διέθετε η υπηρεσία και όχι για να προσπορίσει στον εαυτό του παράνομο όφελος είναι αβάσιμη, αφού στην προσβαλλομένη απόφαση διαλαμβάνεται επαρκής αιτιολογία για την εκ μέρους του αποκόμιση κέρδους και μάλιστα συγκεκριμένου ύψους από την άνω εμπορική δραστηριότητα, που ασκούσε κατά την εκτέλεση των εργασιακών του καθηκόντων. Επίσης, στην προσβαλλομένη απόφαση διαλαμβάνεται επαρκής αιτιολογία, για την απόρριψη του ισχυρισμού του κατηγορουμένου ότι η εκτύπωση των αντιγράφων των δικογραφιών γινόταν κατά τον ανωτέρω τρόπο εντός του Τ.Τ. προκειμένου να διασφαλιστεί η ακεραιότητα των δικογραφιών και να μην απωλεσθεί κάποιο έγγραφο, καθώς το Δικαστήριο δέχθηκε ότι δεν υπήρχε ανάγκη διασφάλισης της ακεραιότητας των δικογραφιών ούτε κίνδυνος απωλείας εγγράφων, αφού τα αντίγραφα που χορηγούνταν κατά τον ανωτέρω τρόπο, αφορούσαν στο ψηφιακό αρχείο δικογραφιών που τηρείτο στον υπολογιστή του Τ.Τ. στη διάρκεια της θητείας του κατηγορουμένου, οι οποίες μετά την υποβολή των έγγραφων εξηγήσεων των προσώπων στα οποία αποδιδόταν η κατηγορία, είχαν ήδη διαβιβασθεί στην αρμόδια Εισαγγελία Πρωτοδικών στην έντυπη μορφή τους, και δεν αφορούσαν στα αντίγραφα που χορηγούνταν πριν την υποβολή έγγραφων εξηγήσεων, όταν η δικογραφία βρισκόταν ακόμη σε έντυπη μορφή στο Τ.Τ. Τροχαίας. Με την παραδοχή δε αυτή, ουδόλως παραβιάζονται οι διατάξεις περί προανάκρισης του Κ.Ποιν.Δ., αφού κατά τα ανελέγκτως γενόμενα δεκτά, η χορήγηση των εκτυπωμένων αντιγράφων λάμβανε χώρα μετά το πέρας της προανάκρισης και την αποστολή της δικογραφίας σε έντυπη μορφή στην αρμόδια Εισαγγελία, από το ψηφιοποιημένο αρχείο, για την τήρηση του οποίου δεν υπάρχει μεν κανονιστικό πλαίσιο ψηφιοποίησης, στην αστυνομική αρχή, των δικογραφιών, ακολουθείτο όμως ως πρακτική στο ως άνω Τ.Τ. κατά τη διάρκεια της θητείας του κατηγορουμένου. Ούτε, εξάλλου, δημιουργείται με την παραδοχή αυτήν αντίφαση ή ασάφεια, ούτε υπάρχουν λογικά κενά, στο σκεπτικό της προσβαλλομένης απόφασης για την ως άνω εφαρμοσθείσα ουσιαστική ποινική διάταξη, ώστε να μην είναι εφικτός ο έλεγχος από τον Άρειο Πάγο για την ορθή ή μη εφαρμογή της, και συνακολούθως με την παραδοχή αυτή δεν παραβιάζεται εκ πλαγίου η ως άνω εφαρμοσθείσα ουσιαστική ποινική διάταξη, και δεν στερείται η απόφαση νομίμου βάσεως. Οι λοιπές αιτιάσεις που περιέχονται στον ίδιο λόγο είναι απαράδεκτες διότι με την επίφαση έλλειψης ειδικής και εμπεριστατωμένης αιτιολογίας, πλήττεται η αναιρετικώς ανέλεγκτη κρίση του δευτεροβάθμιου δικαστηρίου ως προς την εκτίμηση των αποδείξεων. Επομένως, οι από το άρθρο 510 παρ. 1 στοιχ. Ε' και Δ' του Κ.Ποιν.Δ. τρίτος και τέταρτος λόγοι αναίρεσης για έλλειψη ειδικής και εμπεριστατωμένης αιτιολογίας της αποφάσεως και εσφαλμένης εκ πλαγίου εφαρμογής της ουσιαστικής ποινικής διάταξης του άρθρου 145 παρ. 1 α' του β.δ. της 31-12-1957/20-1-1958, με τους οποίους υποστηρίζονται τα αντίθετα, είναι αβάσιμοι.
Εξάλλου, το άρθρο 104 Β του νέου Ποινικού Κώδικα, όπως ίσχυε πριν την τροποποίησή του με το άρθρο 16 του Ν. 4855/2021, ορίζει ότι: "1. Το δικαστήριο μπορεί να μην επιβάλει ποινή στον υπαίτιο πλημμελήματος αν: α) αυτός έχει πληγεί τόσο σοβαρά από το αποτέλεσμα της πράξης του, ώστε η επιβολή της ποινής να εμφανίζεται πλέον δυσανάλογα επαχθής, β) έχει αποκαταστήσει στο μέτρο του δυνατού την προσβολή που έχει προκαλέσει στον παθόντα, δείχνοντας ειλικρινή μετάνοια, ώστε η ποινή να μην κρίνεται πλέον αναγκαία, γ) η βλάβη ή ο κίνδυνος που προκλήθηκαν από την πράξη του ήταν ιδιαιτέρως μικρής βαρύτητας ή δ) έχει περάσει ασυνήθιστα μεγάλο χρονικό διάστημα από την τέλεση του εγκλήματος, ώστε η επιβολή της ποινής να μην εμφανίζεται πλέον αναγκαία, σε συνδυασμό και με τη μικρή βαρύτητα της πράξης. 2. Το δικαστήριο δεν επιβάλλει ποινή στον υπαίτιο πλημμελήματος, αν έχει ολοκληρωθεί επιτυχώς διαδικασία αποκαταστατικής δικαιοσύνης μεταξύ αυτού και του παθόντος". Ήδη μετά την κατά τα προαναφερόμενα από 12.11.2021 τροποποίησή του το άρθρο 104 Β του Π.Κ. ορίζει ότι: "1. Το δικαστήριο μπορεί να μην επιβάλει ποινή στον υπαίτιο πλημμελήματος αν: α) η βλάβη ή ο κίνδυνος που προκλήθηκαν από την πράξη του ήταν ιδιαιτέρως μικρής βαρύτητας, β) ο υπαίτιος έχει αποκαταστήσει στο μέτρο του δυνατού την προσβολή που έχει προκαλέσει στον παθόντα, δείχνοντας ειλικρινή μετάνοια, γ) ο υπαίτιος έχει πληγεί ιδιαίτερα σοβαρά από το αποτέλεσμα της πράξης του, ή δ) έχει περάσει ασυνήθιστα μεγάλο χρονικό διάστημα από την τέλεση του εγκλήματος. Για να κρίνει το δικαστήριο αν θα επιβάλλει ή όχι ποινή ελέγχει αν αυτή, εξαιτίας μίας των ανωτέρω περιστάσεων, δεν εμφανίζεται πλέον αναγκαία ή εμφανίζεται δυσανάλογα επαχθής. Από τη σύγκριση των παραπάνω διατάξεων με σαφήνεια συνάγεται ότι δεν επήλθε ουσιαστική τροποποίηση των λόγων που μπορούν να θεμελιώσουν την δικαστική άφεση της ποινής, παρά μόνον αναδιατύπωση και διευκρίνιση αυτών. Ο παραπάνω θεσμός της δικαστικής άφεσης της ποινής, που για πρώτη φορά προβλέπεται στο Γενικό Μέρος του Ποινικού Κώδικα, παρέχει στο Δικαστήριο άμεση δυνατότητα να μη επιβάλει ποινή στον κατηγορούμενο, μόνον όμως εφόσον πρόκειται περί πλημμελήματος και για τους λόγους που αναφέρονται στην ως άνω νεοπαγή διάταξη. Υπό τον προϊσχύσαντα Π.Κ. δυνατότητα άφεσης της ποινής προβλεπόταν σε διατάξεις του ειδικού μέρους του (π.χ. άρθρα 302 παρ. 2 και 314 παρ. 2 του προϊσχύσαντος Π.Κ.) και επαφίετο στη διακριτική ευχέρεια του Δικαστηρίου, κατά το στάδιο της επιμέτρησης της ποινής, στο πλαίσιο της ελεύθερης και δίκαιης κρίσης του, όπως αυτό της εκτίμησης των ιδιαίτερων περιστατικών που αφορούν την εκάστοτε υπόθεση, σε συνδυασμό με την ίδια την προσωπικότητα του υπαιτίου, αλλά και τις συνθήκες που προέκυψαν μετά τη τέλεση του αδικήματος. Δικαιολογητική βάση του άρθρου 104 Β του Π.Κ. είναι η στάθμιση της ισοδυναμίας ποινής και αποτελέσματος που θα έχει τυχόν επιβολή αυτής στον κατηγορούμενο, αλλά και η ύστερη συμπεριφορά του υπαίτιου, με βάση την οποία μπορεί να υποδηλώνεται μεταμέλεια, όπως και οι συνθήκες που έχουν δημιουργηθεί κατά το στάδιο της εκδίκασης, κριτήρια τα οποία κατ' εκτίμηση της κρίσης του Δικαστηρίου και με βάση τη συγκεκριμένη υπόθεση συνηγορούν στη μη επιβολή ποινής. Ο νέος αυτός δικαστικός θεσμός, σύμφωνα με την Αιτιολογική Έκθεση του νέου Π.Κ., "αποτελεί ουσιαστικό θεσμό ελαστικότητας της ποινής κατά την επιμέτρησή της", δηλαδή διακρίνεται σαφώς από το περί ενοχής κεφάλαιο της απόφασης. Επομένως, κατά λογική αναγκαιότητα η έρευνα του αιτήματος για δικαστική άφεση της ποινής έπεται της απόφασης του Δικαστηρίου περί ενοχής του υπαιτίου, καθόσον σε περίπτωση απαλλαγής του δεν υφίσταται ζήτημα ποινής για να κριθεί ότι πρέπει να μην επιβληθεί αυτή (Α.Π. 481/2023, Α.Π. 10/2022). Στην προκείμενη περίπτωση, όπως προκύπτει από την επισκόπηση των πρακτικών της προσβαλλομένης απόφασης, ο αναιρεσείων - κατηγορούμενος, δια του συνηγόρου υπεράσπισής του, κατά τη διάρκεια της ακροαματικής διαδικασίας, υπέβαλε εγγράφως και ανέπτυξε προφορικώς ενώπιον του δευτεροβάθμιου Δικαστηρίου, αίτημα δικαστικής άφεσης της ποινής, για την θεμελίωση του οποίου ισχυρίστηκε, κατά πιστή μεταφορά, τα εξής: "Αίτημα εφαρμογής της διάταξης του άρθρου 104Β εδ.α'και γ'του Ποινικού Κώδικα και δικαστική άφεσης της ποινής. Στην προκειμένη περίπτωση ουδεμία βλάβη προκλήθηκε από την από μέρους μου τέλεση της πράξης του κατηγορητηρίου, αντίθετα ο ίδιος ο διενεργήσας την ένορκη διοικητική εξέταση, προέβην στην πράξη αυτή προκειμένου να διαφυλάξω την ακεραιότητα των δικογραφιών, πολλώ δε μάλλον όπως κατέθεσαν όλοι οι μάρτυρες του κατηγορητηρίου δεν αποκόμιζα κανένα περιουσιακό όφελος ούτε και λάμβανα χρήματα τα οποία παραλάμβανε ο αστυνομικός υπάλληλος Λ. και τα οποία χρησιμοποιούσε προκειμένου να αγοράσει αναλώσιμα για τον εκτυπωτή της Αστυνομίας, πολλώ δε μάλλον ούτε οι αξίες, το γόητρο ή το κύρος της Αστυνομίας βλάφτηκε αφού όπως προκύπτει από το από 12-12-2018 πόρισμα της προκαταρκτικής διοικητικής εξέτασης δεν τέλεσα οποιοδήποτε πειθαρχικό παράπτωμα ούτε εγώ ούτε κάποιος άλλος αστυνομικός και η υπόθεση θα πρέπει να τεθεί στο αρχείο από πειθαρχικής πλευράς.
Για τους λόγους αυτούς Εξαιτούμαι να τύχει εφαρμογής η διάταξη του άρθρου 104Β εδάφιο α' του Π.Κ. και να μην μου επιβληθεί ποινή." Το ως άνω αίτημα του αναιρεσείοντος - κατηγορουμένου για δικαστική άφεση της ποινής το Δικαστήριο της ουσίας (Τριμελές Πλημμελειοδικείο Αθηνών) με την προσβαλλόμενη απόφασή του, το απέρριψε με την ακόλουθη, κατά πιστή μεταφορά, αιτιολογία: "... Από τα ίδια ως άνω αποδεικτικά μέσα αποδείχθηκε ότι η βλάβη που προκλήθηκε από την πράξη του κατηγορουμένου ουδόλως ήταν μικρή, αφού πλήγηκε ανεπανόρθωτα το κύρος της ΕΛ.ΑΣ., μιας και εμφανιζόταν το αστυνομικό τμήμα στο οποίο υπηρετούσε ο κατηγορούμενος, ως κατάστημα στο οποίο ο ίδιος ασκούσε εμπορία. Εξάλλου, ο κατηγορούμενος ουδόλως έχει ιδιαίτερα πληγεί από τα αποτελέσματα της πράξης του, καθώς δεν υπέστη καμία άλλη συνέπεια (ούτε πειθαρχική) πέραν της ποινικής του καταδίκης με την παρούσα απόφαση. Επομένως και ο δεύτερος ισχυρισμός του κατηγορουμένου θα πρέπει να απορριφθεί". Με τις παραδοχές αυτές, σε συνδυασμό με όσα έχουν εκτεθεί στην προηγηθείσα νομική σκέψη, το Δικαστήριο της ουσίας (Τριμελές Πλημμελειοδικείο Αθηνών) διέλαβε στην προσβαλλομένη απόφαση του την απαιτούμενη από τα άρθρα 93 παρ. 3 του Συντάγματος και 139 του Κ.Ποιν.Δ. ειδική και εμπεριστατωμένη αιτιολογία, ως προς την απόρριψη του παραπάνω αιτήματος του αναιρεσείοντος - κατηγορουμένου περί δικαστικής άφεσης της ποινής, κατ' άρθρο 104 Β του Π.Κ., εκθέτοντας με πληρότητα, σαφήνεια και χωρίς αντιφάσεις, τους λόγους που το οδήγησαν στην ανωτέρω απορριπτική κρίση του. Επομένως, ο από το άρθρο 510 παρ. 1 στοιχ. Δ' του Κ.Ποιν.Δ. ίδιος (τέταρτος) λόγος της κρινόμενης αναίρεσης, κατά το δεύτερο σκέλος, με τον οποίο πλήττεται η προσβαλλόμενη απόφαση για έλλειψη ειδικής και εμπεριστατωμένης αιτιολογία και υποστηρίζονται τα αντίθετα, είναι αβάσιμος.
Τέλος, στη διάταξη του άρθρου 79 του ν.Π.Κ., ορίζονται τα ακόλουθα: "1. Με την επιμέτρηση της ποινής καθορίζεται η ανάλογη και δίκαιη τιμωρία του εγκλήματος με βάση τη βαρύτητα της πράξης και το βαθμό ενοχής του υπαιτίου γι` αυτό. Το δικαστήριο σταθμίζει τα στοιχεία που λειτουργούν υπέρ και σε βάρος του υπαιτίου και συνεκτιμά τις συνέπειες της ποινής για τον ίδιο και τους οικείους του. 2. Για την εκτίμηση της βαρύτητας του εγκλήματος το δικαστήριο λαμβάνει υπόψη του: α) τη βλάβη που προξένησε το έγκλημα ή τον κίνδυνο που προκάλεσε, β) τη φύση, το είδος και το αντικείμενο του εγκλήματος, καθώς επίσης όλες τις περιστάσεις χρόνου, τόπου, μέσων και τρόπου που συνόδευσαν την προπαρασκευή ή την εκτέλεσή του. 3.Για την εκτίμηση του βαθμού ενοχής του υπαιτίου, το δικαστήριο εξετάζει: α) την ένταση του δόλου ή το βαθμό της αμέλειάς του, β) τα αίτια που τον ώθησαν στην εκτέλεση του εγκλήματος, την αφορμή που του δόθηκε και τον σκοπό που επεδίωξε, γ) τον χαρακτήρα του και τον βαθμό της ανάπτυξής του που επηρέασαν την πράξη, δ) τις ατομικές και κοινωνικές περιστάσεις και την προηγούμενη ζωή του στο μέτρο που σχετίζονται με την πράξη, ε) τον βαθμό της δυνατότητας και της ικανότητάς του να πράξει διαφορετικά, στ) τη διαγωγή του κατά τη διάρκεια της πράξης και μετά την πράξη και ιδίως τη μετάνοια που επέδειξε και την προθυμία του να επανορθώσει τις συνέπειες της πράξης του. 4.Στοιχεία που λειτουργούν υπέρ του υπαιτίου θεωρούνται ιδίως: α) το ότι αυτός διαδραμάτισε έναν σαφώς υποδεέστερο ρόλο σε πράξη που τελέστηκε από πολλούς, β) το ότι τέλεσε την πράξη σε δικαιολογημένη συναισθηματική φόρτιση, γ) το ότι έθεσε τον εαυτό του στη διάθεση των αρχών χωρίς σημαντική καθυστέρηση, ενώ μπορούσε να διαφύγει, δ) το ότι διευκόλυνε ουσιωδώς την εξιχνίαση του εγκλήματος. 5.Στοιχεία που λειτουργούν σε βάρος του υπαιτίου θεωρούνται ιδίως: α) η κατ' επάγγελμα τέλεση της πράξης, β) η ιδιαίτερη σκληρότητα, γ) η εκμετάλλευση της εμπιστοσύνης του θύματος, δ) το γεγονός ότι το θύμα δεν μπορούσε να προστατεύσει τον εαυτό του, ε) το ότι ο υπαίτιος διαδραμάτισε ιθύνοντα ρόλο σε πράξη που τελέστηκε με συμμετοχή πολλών. 6.Στοιχεία που έχουν αξιολογηθεί από τον νομοθέτη για τον προσδιορισμό της απειλούμενης ποινής δεν λαμβάνονται από το δικαστήριο επιπροσθέτως υπόψη κατά την επιμέτρησή της. 7.Στην απόφαση αναφέρονται οι λόγοι που δικαιολογούν την κρίση του δικαστηρίου για την επιμέτρηση της ποινής που επέβαλε. Για την ύπαρξη αιτιολογίας της απόφασης ως προς το κεφάλαιο της επιμέτρησης της ποινής, είναι παραδεκτή η αλληλοσυμπλήρωση των αιτιολογιών που αναφέρονται στο οικείο μέρος της απόφασης, με αυτές του αιτιολογικού και του διατακτικού της απόφασης για την ενοχή του κατηγορουμένου, με τις οποίες αποτελούν ενιαίο σύνολο και θεωρείται ότι η απόφαση έχει την απαιτούμενη αιτιολογία αν από το σύνολο των αιτιολογιών της απόφασης προκύπτει ότι ελήφθησαν υπόψη οι κανόνες που ορίζει η ανωτέρω διάταξη για την επιμέτρηση της ποινής. Εξάλλου από τις παραπάνω διατάξεις του άρθρου 79 ΠΚ προκύπτει ότι η επιμέτρηση της ποινής σε κάθε συγκεκριμένη περίπτωση, ανήκει στην κυριαρχική κρίση του δικαστηρίου της ουσίας, το οποίο λαμβάνει υπόψη τη βαρύτητα του εγκλήματος και την προσωπικότητα του κατηγορουμένου, όπως αυτά προκύπτουν από τα πραγματικά περιστατικά, που έγιναν δεκτά για την ενοχή του, χωρίς να έχει υποχρέωση να διαλάβει στην περί ποινής απόφασή του για τα στοιχεία αυτά άλλη ειδικότερη αιτιολογία (Α.Π. 142/2023, Α.Π. 1380/2022, ΑΠ 1337/2020). Στην προκειμένη περίπτωση το Δικαστήριο της ουσίας με την προσβαλλομένη απόφαση του, προέβη στην επιμέτρηση της ποινής για το ως άνω αδίκημα της παράβασης του άρθρου 145 παρ. 1 εδ. α' του β.δ. της 31-12-1957/20-1-1958, για το οποίο τον καταδίκασε με αναγνώριση στο πρόσωπό του των ελαφρυντικών περιστάσεων του πρότερου σύννομου βίου (άρθρο 84 παρ. 2 περ. α' του Π.Κ.) και μεταγενέστερης καλής συμπεριφοράς (αρθρ.84 παρ. 2 περ.ε'Π.Κ.), σε χρηματική ποινή εκατό (100) ημερησίων μονάδων προς πέντε ευρώ εκάστη, με το ακόλουθο αιτιολογικό κατά πιστή μεταφορά: "Η πράξη για την οποία κηρύχθηκε ένοχος ο κατηγορούμενος προβλέπεται και τιμωρείται από τις διατάξεις των άρθρων 1, 12, 13α, 26α, 27, 49, 50 α, β, 51, 53, 57, 79, 80 του ισχύοντος Π.Κ., το άρθρο 463 παρ. 2 του ν. 4619/2019, το άρθρο 41 ΚΠΔ, και τα άρθρα 145 παρ. 1α' και 149 το β.δ. της 31-12-1957/20-1 - 1958 "Περί κωδικοποιήσεως διατάξεων αφορωσών το Σώμα της Αστυνομίας Πόλεων" (Α'-11), όπως το πρώτο άρθρο αντικαταστάθηκε με το άρθρο 3 παρ. 1 του π.δ. 10/1973, σε συνδυασμό με τα άρθρα 84 παρ. 2 α' και ε' και 85 παρ. 1 ΠΚ, δοθέντος ότι αναγνωρίστηκαν στον κατηγορούμενο τα ελαφρυντικά του πρότερου σύννομου βίου και της μεταγενέστερης καλής συμπεριφοράς. Το Δικαστήριο για την επιμέτρηση της ποινής που θα εφαρμόσει σύμφωνα με το διατακτικό, μέσα στα όρια που διαγράφονται με τα παραπάνω άρθρα, αξιολογεί ευεργετικώς τη μέχρι την έκδοση της παρούσας απόφασης διάρκεια της ποινικής διαδικασίας και τις εξ αυτής επιπτώσεις σε βάρος εκάστου κατηγορουμένου, που δεν οφείλονται σε υπαιτιότητά του.. και λαμβάνει περαιτέρω υπόψη του τις επί μέρους διατάξεις του ως άνω άρθρου 79 ΠΚ. Για την επιμέτρηση της ποινής που θα εφαρμοσθεί σύμφωνα με το διατακτικό, μέσα στα όρια που διαγράφονται με τα παραπάνω άρθρα, το Δικαστήριο λαμβάνει υπόψη αφενός τη βαρύτητα του εγκλήματος που τελέσθηκε και αφετέρου τον βαθμό ενοχής του υπαιτίου. Το Δικαστήριο σταθμίζει τα στοιχεία, που λειτουργούν υπέρ και σε βάρος του υπαιτίου, και συνεκτιμά τις συνέπειες της ποινής για τον ίδιο και για τους οικείους του. Για την εκτίμηση της βαρύτητας του εγκλήματος, το Δικαστήριο λαμβάνει υπόψη του: α) τη βλάβη που προξένησε το έγκλημα, β) τη φύση, το είδος και το αντικείμενο του εγκλήματος, καθώς επίσης όλες τις περιστάσεις χρόνου, τόπου, μέσων και τρόπου που συνόδευαν την προπαρασκευή ή την εκτέλεσή του. Για την εκτίμηση του βαθμού ενοχής του υπαιτίου, το Δικαστήριο εξετάζει: α) την ένταση του δόλου του, β) τα αίτια που τον ώθησαν στην εκτέλεση του εγκλήματος, την αφορμή που του δόθηκε και τον σκοπό που επιδίωξε, γ) τον χαρακτήρα του και τον βαθμό της ανάπτυξής του που επηρέασαν την πράξη, δ) τις ατομικές και κοινωνικές περιστάσεις και την προηγούμενη ζωή του στο μέτρο που σχετίζονται με την πράξη, ε) τον βαθμό της δυνατότητας και της ικανότητάς του να πράξει διαφορετικά, και στ) τη διαγωγή του κατά τη διάρκεια της πράξης και μετά την πράξη, και ιδίως τη μετάνοια που επέδειξε και την προθυμία του να επανορθώσει τις συνέπειες της πράξης του. Περαιτέρω, κατά το άρθρο 80 ΠΚ, κατά την επιμέτρηση της χρηματικής ποινής, το Δικαστήριο ορίζει με την απόφασή του αφενός τον αριθμό των ημερήσιων μονάδων και αφετέρου το ύψος αυτών. Κατά τον προσδιορισμό του αριθμού των ημερήσιων μονάδων, το Δικαστήριο λαμβάνει υπόψη του μόνο τη βαρύτητα της πράξης και την ενοχή του υπαιτίου για αυτή, ενώ καθορίζει το ύψος κάθε ημερήσιας μονάδας, με βάση την προσωπική και οικονομική κατάσταση του υπαιτίου, λαμβάνοντας υπόψη τα καθαρά έσοδα που αποκτά από την εργασία του κατά μέσο κάθε ημέρα, άλλα τυχόν εισοδήματα και εν γένει την περιουσία του, καθώς και τις οικονομικές του χρεώσεις, ενώ άλλες υποχρεώσεις του μπορούν επίσης να συνυπολογισθούν. Τέλος, κατά το άρθρο 85 παρ. 1 του ισχύοντος Π.Κ. (συρροή λόγων μείωσης της ποινής) "Όταν στο πρόσωπο του υπαιτίου συντρέχουν περισσότεροι λόγοι μείωσης της ποινής ή όταν συντρέχουν ένας ή περισσότεροι τέτοιοι λόγοι μαζί με ελαφρυντικές περιστάσεις του άρθρου 84 ή περισσότερες ελαφρυντικές περιστάσεις, το δικαστήριο ελαττώνει περαιτέρω το κατώτατο όριο της μειωμένης κατά το άρθρο 83 ποινής ως εξής: α) τα πέντε έτη μειώνονται σε τρία, β) τα-δύο έτη σε ένα, γ) το ένα έτος, σε έξι μήνες και δ) η μειωμένη ποινή της φυλάκισης, σε παροχή κοινωφελούς εργασίας ή χρηματική ποινή", συνεπώς, σε περίπτωση που το Δικαστήριο αναγνωρίσει στο πρόσωπο του κατηγορουμένου τη συνδρομή δύο ελαφρυντικών περιστάσεων, πρέπει να προβεί σε περαιτέρω μείωση της ποινής, κατά τα οριζόμενα στο άρθρο 85 ΠΚ. Στην προκείμενη περίπτωση, με βάση τα ανωτέρω στοιχεία, όπως αυτά προκύπτουν από τα ανωτέρω αναφερόμενα αποδεικτικά μέσα, λαμβάνοντας υπόψη αφενός τη βαρύτητα της πράξης του καταδικασθέντος, συνεκτιμώντας την προκληθείσα βλάβη, τη φύση, το είδος και το αντικείμενο του εγκλήματος, καθώς επίσης και όλες τις περιστάσεις χρόνου, τόπου, μέσων και τρόπου που συνόδευαν την εκτέλεσή του, και αφετέρου τον βαθμό της ενοχής του υπαιτίου, συνεκτιμώντας ιδίως την ένταση του δόλου του, τον χαρακτήρα του, τις ατομικές και κοινωνικές περιστάσεις του και την προηγούμενη ζωή του, τον βαθμό της δυνατότητας και της ικανότητάς του να πράξει διαφορετικά, σε συνδυασμό με την αναγνώριση σε αυτόν των ελαφρυντικών περιστάσεων του πρότερου σύννομου βίου και της μεταγενέστερης της πράξης του καλής συμπεριφοράς η οποία αναγνώριση συνδρομής δεύτερης ελαφρυντικής περίστασης υποχρεώνει το Δικαστήριο να προβεί σε περαιτέρω μείωση της ποινής, κατά το άρθρο 85 παρ. 1 περ. δ' ΠΚ, κρίνεται, κατά την πλειοψηφούσα στο Δικαστήριο κρίση, πως στον καταδικασθέντα πρέπει να επιβληθεί χρηματική ποινή εκατό (100) ημερήσιων μονάδων, καθοριζομένου του ύψους κάθε ημερήσιας μονάδας, λαμβάνοντας υπόψη την προσωπική και οικονομική κατάσταση του καταδικασθέντος, στο ποσό των πέντε (5) ευρώ.". Από τις πιο πάνω παραδοχές προκύπτει, ότι το Δικαστήριο κατά την πλειοψηφούσα γνώμη καθόρισε την ποινή που επέβαλε στον ως άνω αναιρεσείοντα-κατηγορούμενο για την πιο πάνω πράξη, για την οποία κηρύχθηκε ένοχος, με βάση τη βαρύτητα αυτής και το βαθμό ενοχής του, έλαβε δε υπόψη και εκτίμησε όλους τους προαναφερόμενους κανόνες, που ορίζονται στο άρθρο 79 του Π.Κ., όπως τούτο προκύπτει από το σύνολο των ειδικών και εμπεριστατωμένων αιτιολογιών της απόφασης για την ενοχή σε συνδυασμό με το διατακτικό της, και με ειδική και εμπεριστατωμένη αιτιολόγηση της επιμετρούμενης ποινής, κατά στάθμιση των παραπάνω κριτηρίων και στοιχείων υπέρ και σε βάρος του κατηγορουμένου και σε συνδυασμό με τα αναγραφέντα στο κυρίως αιτιολογικό και συνυπολογισθείσας ως προς τον καθορισμό του ύψους αυτής, της προσωπικής και οικονομικής κατάστασης του καταδικασθέντος, χωρίς να απαιτείται άλλη επιπρόσθετη αιτιολογία και αναφορά άλλων περιστατικών, για την επιβολή της άνω χρηματικής ποινής και χωρίς να παραβιάσει εκ πλαγίου την ως άνω διάταξη. Τέλος, όπως προαναφέρθηκε στη νομική σκέψη, πρέπει να σημειωθεί και το ότι η, κατά το άρθρο 79 του ΠΚ, επιμέτρηση της ποινής εντός των υπό του νόμου τασσομένων ορίων και, δεδομένου ότι η χρηματική ποινή είναι ευμενέστερη της φυλάκισης ώστε δεν υφίσταται περίσταση παραβίασης του άρθρου 2 παρ. 1 του Π.Κ., (Α.Π. 442/2022, Α.Π. 130/2020), έστω και αν η φυλάκιση υπόκειται σε αναστολή, η οποία όμως ανάγεται στον τρόπο εκτέλεσης αυτής, η ενδεικνυόμενη ποινή ανήκει στην ελεύθερη και ανέλεγκτη κρίση του δικαστηρίου της ουσίας. Επομένως, ο από το άρθρο 510 παρ. 1 στοιχ. Δ' του Κ.Ποιν.Δ. ίδιος (τέταρτος) λόγος της κρινόμενης αναίρεσης, κατά το τρίτο σκέλος, με τον οποίο πλήττεται η προσβαλλόμενη απόφαση για έλλειψη ειδικής και εμπεριστατωμένης αιτιολογία και υποστηρίζονται τα αντίθετα, είναι αβάσιμος. Μετά από αυτά, και αφού δεν υπάρχει άλλος αναιρετικός λόγος προς έρευνα, πρέπει η κρινόμενη αίτηση αναίρεσης να απορριφθεί στο σύνολό της και να καταδικαστεί ο αναιρεσείων στα δικαστικά έξοδα της ποινικής διαδικασίας (άρθρο 578 του Κ.Ποιν.Δ.), κατά τα ειδικότερα στο διατακτικό οριζόμενα.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Απορρίπτει την από 20-9-2023 αίτηση του Ι. Π. του Α., κατοίκου ... (...), για αναίρεση της με αριθμό ΗΤ 1242/3-4-2023 απόφασης του Τριμελούς Πλημμελειοδικείου Αθηνών, που δίκασε σε δεύτερο βαθμό. Και Επιβάλλει στον αναιρεσείοντα τα έξοδα της ποινικής διαδικασίας, τα οποία ανέρχονται σε διακόσια πενήντα (250) ευρώ.
Κρίθηκε και αποφασίσθηκε στην Αθήνα στις 18 Δεκεμβρίου 2023.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 22 Δεκεμβρίου 2023.
Ο ΑΝΤΙΠΡΟΕΔΡΟΣ Η ΓΡΑΜΜΑΤΕΑΣ
Αριθμός 1451/2023
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
E' ΠΟΙΝΙΚΟ ΤΜΗΜΑ-(ΩΣ ΣΥΜΒΟΥΛΙΟ)
Συγκροτήθηκε από τους Δικαστές: Μαρία Λεπενιώτη, Αντιπρόεδρο του Αρείου Πάγου, Σοφία Οικονόμου, Δημήτριο Τράγκα - Εισηγητή, Κωστούλα Πρίγγουρη και Παρασκευή Τσούμαρη, Αρεοπαγίτες.
Συνήλθε σε δημόσια συνεδρίαση στο Κατάστημά του στις 10 και 23 Νοεμβρίου 2023, με την παρουσία των Αντεισαγγελέων του Αρείου Πάγου 1)Ευδοκίας Πούλου και 2)Μαριάννας Ψαρουδάκη αντίστοιχα, (γιατί κωλύεται η Εισαγγελέας) και του Γραμματέως Γεράσιμου Βάλσαμου, για να δικάσει την έφεση του εκκαλούντος - εκζητουμένου Α. Γ. του Ι. και της Ά., γεν. στη ... των Η.Π.Α στις ....1995, κρατούμενου στο Σωφρονιστικό Κατάστημα Κορυδαλλού, ο οποίος εμφανίστηκε χωρίς συνήγορο υπερασπίσεως, κατά της υπ'αριθμ. 12/14.9.2023 αποφάσεως του Συμβουλίου Εφετών Πειραιά. Το Συμβούλιο Εφετών Πειραιά, με την ως άνω απόφασή του αποφάσισε την εκτέλεση του από 31.7.2023 Ευρωπαϊκού Εντάλματος Σύλληψης που εκδόθηκε από το Περιφερειακό Πρωτοδικείο Μονάχου Γερμανίας (αριθμός φακέλου 823 Ls 272 Js 151785/22) σε βάρος του ανωτέρω εκζητουμένου.
Κατά της αποφάσεως αυτής ο εκζητούμενος και τώρα εκκαλών, άσκησε την με αριθμό και ημερομηνία 5/14-9-2023 έφεση, για τους λόγους που αναφέρονται σ' αυτήν, η οποία συντάχθηκε ενώπιον της Γραμματέως του Εφετείου Πειραιά Κ. Α. και καταχωρίστηκε στο οικείο πινάκιο με τον αριθμό 905/23. Προκειμένης συζητήσεως
Αφού άκουσε τον εκζητούμενο, που με προφορική ανάπτυξη ζήτησε όσα αναφέρονται στο σχετικά πρακτικά και την Αντεισαγγελέα η οποία πρότεινε: α) να γίνει τυπικά δεκτή και να απορριφθεί κατ' ουσία η από 14 Σεπτεμβρίου 2023 και με αριθμό 5 έφεση του ανωτέρω εκζητουμένου κατά της υπ' αριθμ. 12/14.9.2023 αποφάσεως του Συμβουλίου Εφετών Πειραιά και β) να απορριφθεί το αίτημα αναβολής της εκδίκασης της υπόθεσης κατ' άρθρο 19 παρ. 2 Ν. 3251/2014 με την παράλληλη διατήρηση σε ισχύ των επιβληθέντων στον εκκαλούντα περιοριστικών όρων.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Από τις διατάξεις των άρθρων 9 και 18 του Ν. 3251/2004 "Ευρωπαϊκό ένταλμα σύλληψης κ.λ.π" προκύπτει ότι, αρμόδια αρχή για την έκδοση της απόφασης εκτέλεσης του Ευρωπαϊκού εντάλματος σύλληψης, αν ο εκζητούμενος δεν συγκατατίθεται να προσαχθεί στο κράτος έκδοσης του εντάλματος, είναι το Συμβούλιο Εφετών, στην περιφέρεια του οποίου αυτός διαμένει ή συλλαμβάνεται. Από τη διάταξη δε του άρθρου 22 του ίδιου νόμου προκύπτει ότι, κατά της οριστικής απόφασης του Συμβουλίου Εφετών, επιτρέπεται η άσκηση έφεσης στον εκζητούμενο ή τον Εισαγγελέα μέσα σε προθεσμία πέντε ημερών σύμφωνα με το άρθρο 451 ΚΠοινΔ από τη δημοσίευση της απόφασης, ενώπιον του Αρείου Πάγου, ο οποίος αποφαίνεται σε συμβούλιο μετά από κλήτευση του εκζητουμένου. Συνακόλουθα, η κρινόμενη από 14/9/2023 και με αριθμό έκθ. έφεσ. 5/2023 έφεση του εκζητουμένου, Α. Γ. του Ι. και της Ά., που γεννήθηκε στις .../1995 στην ... των Η.Π.Α., κατοίκου ..., και ο οποίος κρατείται προσωρινά στο Σ.Κ. Κορυδαλλού, που ασκήθηκε με δήλωση του ίδιου του εκζητουμένου, ενώπιον του γραμματέα του εκδόντος την προσβαλλομένη απόφαση Δικαστηρίου, κατά της 12/14-9-2023 απόφασης του Συμβουλίου Εφετών Πειραιά με την οποία έγινε δεκτό το αίτημα, για εκτέλεση του από 31/7/2023 Ευρωπαϊκού Εντάλματος Σύλληψης, που εκδόθηκε από το Περιφερειακό Πρωτοδικείο Μονάχου Γερμανίας (αριθμός φακέλου 823 Ls 272 Js 151785/22), σε βάρος του, έχει ασκηθεί νομότυπα και εμπρόθεσμα. Πρέπει, επομένως, να εξετασθεί περαιτέρω ως προς την ουσιαστική βασιμότητά της. ? Κατά τη διάταξη του άρθρου 1 παρ. 1 του ν. 3251/2004 το ευρωπαϊκό ένταλμα σύλληψης είναι απόφαση ή διάταξη δικαστικής αρχής κράτους μέλους της Ευρωπαϊκής Ένωσης που εκδίδεται με σκοπό τη σύλληψη και την προσαγωγή προσώπου, το οποίο ευρίσκεται στο έδαφος άλλου κράτους μέλους, της Ευρωπαϊκής Ένωσης, εφόσον το πρόσωπο αυτό ζητείται από τις αρμόδιες αρχές του κράτους έκδοσης του εντάλματος στο πλαίσιο ποινικής διαδικασίας : α) προκειμένου σε πρόσωπο στο οποίο έχει ήδη αποδοθεί η αξιόποινη πράξη να ασκηθεί ποινική δίωξη ή β) να εκτελεστεί ποινή ή μέτρο ασφαλείας, τα οποία στερούν την ελευθερία και με την επιφύλαξη της μη προσβολής με την έκδοσή του των θεμελιωδών δικαιωμάτων και αρχών που διατυπώνονται, στο άρθρο 6 της Συνθήκης για την Ευρωπαϊκή Ένωση. Ωσαύτως στο άρθρο 2 του ν.3251/2004 ορίζεται το περιεχόμενο και ο τύπος του Ευρωπαϊκού Εντάλματος Σύλληψης, που πρέπει να περιέχει τα ακόλουθα στοιχεία: α) Την ταυτότητα και ιθαγένεια του εκζητούμενου, β) το όνομα, διεύθυνση, αριθμό τηλεφωνικής και τηλεομοιοτυπικής σύνδεσης και ηλεκτρονική διεύθυνση της δικαστικής αρχής έκδοσης του εντάλματος, γ) μνεία της εκτελεστής δικαστικής απόφασης του εντάλματος σύλληψης ή της συναφούς διάταξης Δικαστικής Αρχής, δ) φύση και νομικό χαρακτηρισμό του εγκλήματος, ε) περιγραφή των περιστάσεων τέλεσης του εγκλήματος, στις οποίες περιλαμβάνονται ο χρόνος και τόπος τέλεσης, καθώς και η μορφή συμμετοχής του εκζητούμενου στην αξιόποινη πράξη, στ) την επιβληθείσα ποινή, αν πρόκειται για αμετάκλητη απόφαση ή το πλαίσιο ποινής που προβλέπεται για την αξιόποινη πράξη από τη νομοθεσία του κράτους μέλους έκδοσης του εντάλματος και ζ) στο μέτρο του δυνατού, κάθε άλλη πληροφορία σχετικά με την αξιόποινη πράξη και τις συνέπειές της. Κατά δε τη διάταξη του άρθρου 5 του Ν.3251/2004, το Ευρωπαϊκό Ένταλμα Σύλληψης εκδίδεται για πράξεις, οι οποίες τιμωρούνται κατά τους ελληνικούς ποινικούς νόμους με στερητική της ελευθερίας ποινή ή με στερητικό της ελευθερίας μέτρο ασφαλείας, τo ανώτατο όριο των οποίων είναι τουλάχιστον δώδεκα (12) μηνών ή σε περίπτωση που έχει ήδη επιβληθεί ποινή ή μέτρο ασφαλείας, τα οποία στερούν την ελευθερία για απαγγελθείσες καταδίκες διάρκειας τουλάχιστον τεσσάρων (4) μηνών (ΑΠ 174/2022, ΑΠ 274/2022, ΑΠ 275/2022). Περαιτέρω κατά το άρθρο 10 παρ.1 στοιχ. α' του Ν.3251/2004, υπό την επιφύλαξη των διατάξεων των άρθρων 11 έως 13 αυτού, το Ευρωπαϊκό Ένταλμα Σύλληψης εκτελείται, εφόσον η αξιόποινη πράξη, για την οποία έχει εκδοθεί τούτο, συνιστά έγκλημα σύμφωνα και με τους ελληνικούς ποινικούς νόμους, ανεξαρτήτως του νομικού χαρακτηρισμού, το οποίο τιμωρείται σύμφωνα με το δίκαιο του κράτους έκδοσης του εντάλματος με στερητική της ελευθερίας ποινή ή με στερητικό της ελευθερίας μέτρο ασφαλείας, το ανώτατο όριο των οποίων είναι τουλάχιστον δώδεκα (12) μηνών. Αντίθετα στην παρ. 2 του ως άνω άρθρου 10 ορίζεται ότι η εκτέλεση του ευρωπαϊκού εντάλματος σύλληψης επιτρέπεται χωρίς έλεγχο του διττού αξιοποίνου για τις αξιόποινες πράξεις που περιοριστικά αναφέρονται στη διάταξη αυτή, όπως αυτές ορίζονται από το δίκαιο του κράτους έκδοσης του εντάλματος, εφόσον τιμωρούνται στο κράτος αυτό με στερητική της ελευθερίας ποινή ή στερητικό της ελευθερίας μέτρο ασφαλείας, το ανώτατο όριο των οποίων είναι τουλάχιστον τριών ετών. Επίσης στη διάταξη του άρθρου 11 του νόμου αυτού , όπως διαμορφώθηκε μετά την διαγραφή με το άρθρο 30 Ν.4947/2022,ΦΕΚ Α 124/23.06.2022 των ισχυουσών έως τότε περιπτώσεων δ', ε', στ', ζ', η', ορίζεται ότι "Η δικαστική αρχή που αποφασίζει για την εκτέλεση του ευρωπαϊκού εντάλματος σύλληψης αρνείται την εκτέλεση του εντάλματος στις ακόλουθες περιπτώσεις: α) αν η αξιόποινη πράξη, για την οποία έχει εκδοθεί το ευρωπαϊκό ένταλμα σύλληψης, καλύπτεται από αμνηστία σύμφωνα με τους ελληνικούς ποινικούς νόμους, εφόσον η Ελλάδα είχε την αρμοδιότητα για τη δίωξη αυτής της αξιόποινης πράξης, β) αν από τις πληροφορίες που διαθέτει η δικαστική αρχή που αποφασίζει για την εκτέλεση του εντάλματος προκύπτει ότι ο εκζητούμενος έχει δικασθεί αμετακλήτως για τις ίδιες πράξεις από κράτος μέλος της Ευρωπαϊκής Ένωσης, εφόσον, σε περίπτωση καταδίκης, η ποινή έχει εκτιθεί ή εκτίεται ή δεν μπορεί πλέον να εκτιθεί σύμφωνα με το δίκαιο του κράτους μέλους που εξέδωσε την καταδικαστική απόφαση, γ) αν το πρόσωπο, εναντίον του οποίου έχει εκδοθεί το ευρωπαϊκό ένταλμα σύλληψης, είναι ανεύθυνο ποινικά λόγω της ηλικίας του για την αξιόποινη πράξη για την οποία έχει εκδοθεί το ένταλμα, σύμφωνα με τους ελληνικούς ποινικούς νόμους." Τέλος στην παρ. 1 του άρθρου 12 του ως άνω Ν. 3251/2004, όπου καθορίζονται οι περιπτώσεις στις οποίες η δικαστική αρχή που αποφασίζει την εκτέλεση του ευρωπαϊκού εντάλματος σύλληψης μπορεί να αρνηθεί την εκτέλεση αυτού , ορίζεται ότι: "1. Η δικαστική αρχή που αποφασίζει για την εκτέλεση του ευρωπαϊκού εντάλματος σύλληψης μπορεί να αρνηθεί την εκτέλεση του εντάλματος στις ακόλουθες περιπτώσεις:
α) αν το πρόσωπο, εναντίον του οποίου έχει εκδοθεί το ευρωπαϊκό ένταλμα σύλληψης, διώκεται στην Ελλάδα για την ίδια αξιόποινη πράξη με εκείνη που αναφέρεται στο ευρωπαϊκό ένταλμα σύλληψης, β) αν οι ελληνικές αρχές αποφάσισαν είτε να μην ασκήσουν ποινική δίωξη για την αξιόποινη πράξη, για την οποία έχει εκδοθεί το ευρωπαϊκό ένταλμα σύλληψης, είτε να παύσουν τη δίωξη, γ) αν ο εκζητούμενος έχει δικαστεί αμετακλήτως για την αξιόποινη πράξη, για την οποία έχει εκδοθεί το ευρωπαϊκό ένταλμα σύλληψης, σε κράτος μέλος της Ευρωπαϊκής Ένωσης, ώστε να κωλύεται η μεταγενέστερη άσκηση δίωξης, δ) αν από τις πληροφορίες που διαθέτει η δικαστική αρχή που αποφασίζει για την εκτέλεση του εντάλματος προκύπτει ότι ο εκζητούμενος έχει δικαστεί αμετακλήτως για τις ίδιες πράξεις σε τρίτη χώρα, εφόσον, σε περίπτωση καταδίκης, η ποινή έχει εκτιθεί ή εκτίεται ή δεν μπορεί πλέον να εκτιθεί σύμφωνα με το δίκαιο της χώρας που εξέδωσε την καταδικαστική απόφαση, ε) αν το ευρωπαϊκό ένταλμα σύλληψης έχει εκδοθεί προς το σκοπό της εκτέλεσης ποινής ή μέτρου ασφαλείας, στερητικών της ελευθερίας, εφόσον ο εκζητούμενος κατοικεί ή διαμένει στην Ελλάδα ή είναι Έλληνας υπήκοος και η Ελλάδα αναλαμβάνει την υποχρέωση να εκτελέσει την ποινή ή το μέτρο ασφαλείας σύμφωνα με τους ποινικούς της νόμους, στ) αν ο εκζητούμενος, με σκοπό την εκτέλεση ποινής στερητικής της ελευθερίας ή μέτρου ασφαλείας στερητικού της ελευθερίας, δεν εμφανίστηκε αυτοπροσώπως στη δίκη που οδήγησε στην έκδοση της απόφασης, ζ) αν έχει επέλθει παραγραφή του εγκλήματος ή της ποινής σύμφωνα με τους ελληνικούς ποινικούς νόμους και η αξιόποινη πράξη υπάγεται στην αρμοδιότητα των ελληνικών δικαστικών αρχών σύμφωνα με τους ελληνικούς ποινικούς νόμους, η) αν το ευρωπαϊκό ένταλμα σύλληψης έχει εκδοθεί για αξιόποινη πράξη, η οποία είτε θεωρείται κατά τους ελληνικούς ποινικούς νόμους ότι τελέστηκε εξ ολοκλήρου ή εν μέρει στο έδαφος της Ελλάδας ή σε εξομοιούμενο με αυτόν τόπο είτε για αξιόποινη πράξη η οποία τελέστηκε εκτός του εδάφους του κράτους μέλους έκδοσης του εντάλματος και σύμφωνα με τους ελληνικούς ποινικούς νόμους, απαγορεύεται η δίωξη για το έγκλημα που διαπράττεται εκτός του εδάφους της Ελλάδας, θ) αν το πρόσωπο εναντίον του οποίου έχει εκδοθεί το ευρωπαϊκό ένταλμα σύλληψης προς το σκοπό της δίωξης, είναι υπήκοος ή κάτοικος Ελλάδας και διώκεται στην Ελλάδα για την ίδια πράξη, ι) αν το ευρωπαϊκό ένταλμα σύλληψης έχει εκδοθεί προς τον σκοπό της δίωξης ή τιμωρίας προσώπου λόγω του φύλου, της φυλής, της θρησκείας, της εθνοτικής καταγωγής, της ιθαγένειας, της γλώσσας, των πολιτικών φρονημάτων, του γενετήσιου προσανατολισμού του ή της δράσης του υπέρ της ελευθερίας." Σημειώνεται ότι με το άρθρο 31 Ν.4947/2022, ΦΕΚ Α 124/23.06.2022 προστέθηκε στις περιπτώσεις δυνητικής άρνησης εκτέλεσης του ευρωπαϊκού εντάλματος η ως άνω περ. ζ' που αναφέρεται στην παραγραφή του εγκλήματος ή της ποινής σύμφωνα με τους ελληνικούς ποινικούς νόμους υπό την προϋπόθεση η αξιόποινη πράξη να υπάγεται στην αρμοδιότητα των ελληνικών δικαστικών αρχών σύμφωνα με τους ελληνικούς ποινικούς νόμους, περίπτωση η οποία υπήγετο στους προβλεπόμενους στο άρθρο 11 υποχρεωτικούς λόγους άρνησης εκτέλεσης του εντάλματος πριν την τροποποίηση του άρθρου αυτού με το άρθρο 30 του Ν. 4947/2022, ΦΕΚ Α 124/23.06.2022.
Από το συνδυασμό των παραπάνω διατάξεων συνάγεται, ότι με βάση το ευρωπαϊκό ένταλμα σύλληψης, μπορεί να συλλαμβάνεται και να παραδίδεται από ένα κράτος μέλος της Ευρωπαϊκής Ένωσης σε άλλο μέλος αυτής, κάθε υπόδικος ή κατάδικος για τα εγκλήματα, που αναφέρονται στις άνω διατάξεις του ν. 3251/2004, εφόσον συντρέχουν οι προαναφερθείσες θετικές προϋποθέσεις και ελλείπουν οι σχετικές υποχρεωτικές ή δυνητικές απαγορεύσεις, (άρθρα 10, 11 και 12 του ν. 3251/2014). Από το Σύνταγμα, δεν απαγορεύεται η έκδοση ή παράδοση ημεδαπών σε άλλο κράτος μέλος της Ευρωπαϊκής Ενώσεως, ενώ η ρύθμιση του νεότερου Ν. 3251/2014 είναι ειδική έναντι της απαγορεύσεως που θεσπίζει η διάταξη του άρθρου 438 περ. α' του Κ.Ποιν.Δ., δεδομένου, μάλιστα, του ότι έχουν αναπτυχθεί μεταξύ των κρατών μελών της Ευρωπαϊκής Ενώσεως σχέσεις αμοιβαίας εμπιστοσύνης, που στηρίζονται στο σεβασμό των θεμελιωδών ελευθεριών και των αρχών του κράτους δικαίου, ενώ οι ιστορικοί λόγοι στήριξης της απαγόρευσης, δηλαδή η υποχρέωση προστασίας του κράτους προς τους πολίτες του και συγκεκριμένα, η προστασία τους από τις αντιξοότητες που σημαίνει γι' αυτούς μια δίκη σε ξένο μη οικείο νομικό περιβάλλον, καθώς και η υπάρχουσα δυσπιστία στις αλλοδαπές δικαστικές αρχές είναι πλέον αδικαιολόγητοι και ιδίως στα πλαίσια της Ευρωπαϊκής Ενώσεως (ΑΠ 909/2020).
Ο Έλληνας δικαστής, ως Δικαστική Αρχή εκτέλεσης Ευρωπαϊκού Εντάλματος Σύλληψης, αφού αρχικά ελέγξει τη νομιμότητα του εντάλματος, δηλαδή την εξωτερική (νομότυπη έκδοση του εντάλματος από Δικαστική Αρχή) και την εσωτερική (έκδοση για αξιόποινες πράξεις και ποινές που επιτρέπουν την παράδοση του εκζητούμενου) νομιμότητα αυτού, οφείλει, στην συνέχεια, να ερευνήσει, αν συντρέχει κάποιος από τους προβλεπόμενους στο άρθρο 11 του Ν3251/2004 λόγους υποχρεωτικής άρνησης εκτέλεσης του εντάλματος και, σε καταφατική περίπτωση, να εκδώσει απορριπτική απόφαση και να αρνηθεί την παράδοση του εκζητούμενου ή αν συντρέχει κάποιος από τους λόγους δυνητικής άρνησης εκτέλεσης του Εντάλματος του άρθρου 12 του Ν3251/2004, η συνδρομή του οποίου παρέχει στον Δικαστή την διακριτική εξουσία, ασκούμενη σύμφωνα με τις ισχύουσες στο ελληνικό ποινικό σύστημα αρχές, να αρνηθεί την εκτέλεση του εντάλματος (ΑΠ 274/2022, ΑΠ 1029/2020).
Περαιτέρω κατά τη διάταξη του άρθρου 13 παρ.3 του N.3251/2004, αν το πρόσωπο, εναντίον του οποίου έχει εκδοθεί το Ευρωπαϊκό Ένταλμα Σύλληψης προς τον σκοπό της δίωξης και πάντως μετά από απόδοση σε αυτό το πρόσωπο συγκεκριμένης αξιόποινης πράξης, κατοικεί ή διαμένει στην Ελλάδα, η εκτέλεση του Ευρωπαϊκού Εντάλματος Σύλληψης από την αρμόδια Δικαστική Αρχή μπορεί να εξαρτηθεί από την προϋπόθεση ότι ο εκζητούμενος, μετά από ακρόασή του, θα διαμεταχθεί στο Ελληνικό Κράτος, ώστε να εκτίσει σε αυτό την στερητική της ελευθερίας ποινή ή το στερητικό της ελευθερίας μέτρο ασφαλείας που θα απαγγελθεί εναντίον του στο κράτος έκδοσης του εντάλματος. Κατά δε τη διάταξη του άρθρου 28 παρ.1 του Ν3251/2004, η αρμόδια Δικαστική Αρχή μπορεί, αφού αποφασίσει την εκτέλεση του Ευρωπαϊκού Εντάλματος Σύλληψης, να αναβάλλει την προσαγωγή του εκζητούμενου, ώστε να διωχθεί στο Ελληνικό Κράτος ή, αν έχει ήδη καταδικασθεί, να εκτίσει στο ελληνικό έδαφος καταγνωσθείσα ποινή για έγκλημα διαφορετικό από εκείνο για το οποίο εκδόθηκε το Ευρωπαϊκό Ένταλμα Σύλληψης. Από την τελευταία αυτή διάταξη συνάγεται ότι οι εκκρεμείς δίκες στο Ελληνικό Κράτος δεν εμποδίζουν την εκτέλεση του Ευρωπαϊκού Εντάλματος Σύλληψης, αλλά είναι δυνητική η αναβολή της εκτέλεσης αυτού μόνο στις περιπτώσεις που ο εκζητούμενος είτε πρόκειται να διωχθεί για κάποια πράξη, είτε έχει ήδη καταδικασθεί (ΑΠ 1365/2016). Όπως προαναφέρθηκε, από τις διατάξεις των άρθρων 9 και 18 του Ν.3251/2004, προκύπτει ότι αρμόδια Δικαστική Αρχή για την έκδοση της απόφασης εκτέλεσης του Ευρωπαϊκού Εντάλματος Σύλληψης, αν ο εκζητούμενος δεν συγκατατίθεται να προσαχθεί στο κράτος έκδοσης του εντάλματος, είναι το Συμβούλιο Εφετών, στην περιφέρεια του οποίου αυτός διαμένει ή συλλαμβάνεται. Προβλέπεται μόνον τυπικός έλεγχος εκ μέρους του Συμβουλίου και όχι η έρευνα της ουσιαστικής βασιμότητας της σε βάρος του εκζητουμένου κατηγορίας και των σε βάρος του ενδείξεων ενοχής, καθώς ο έλεγχος αυτός ανήκει στην αρμοδιότητα του κράτους έκδοσης του Ευρωπαϊκού Εντάλματος Σύλληψης, με αποτέλεσμα τέτοιος έλεγχος κατά το στάδιο της λήψης της απόφασης για την εκτέλεση ή μη του Ε.Ε.Σ. από την Δικαστική Αρχή της εκτέλεσής του, όχι μόνον να καθίσταται περιττός και να είναι αντίθετος προς τις αρχές της αμοιβαίας αναγνώρισης και εμπιστοσύνης, στις οποίες εδράζεται το Ευρωπαϊκό Ένταλμα Σύλληψης, αλλά και να αντιμάχεται την έννοια του μηχανισμού του Ευρωπαϊκού Εντάλματος Σύλληψης ως μίας ενιαίας διακρατικής επιμεριστικής διαδικασίας για άλλα εγκλήματα, για την οποία αρμόδια καθίσταται η Δικαστική Αρχή έκδοσης του Ε.Ε.Σ. και για άλλα η Δικαστική Αρχή εκτέλεσής του, φέροντας η κάθε μία την ευθύνη για το δικό της τμήμα της όλης διαδικασίας. Το εν λόγω συμπέρασμα δεν αναιρείται από το γεγονός ότι, κατά το άρθρο 2 παρ. 1 στοιχ.ε' του Ν. 3251/2004, μεταξύ των στοιχείων που πρέπει να περιέχει το Ευρωπαϊκό Ένταλμα Σύλληψης συμπεριλαμβάνεται και περιγραφή των περιστάσεων τέλεσης του εγκλήματος, αφού αφ' ενός μεν τα στοιχεία αποσκοπούν στον έλεγχο από το αρμόδιο Συμβούλιο, που επιλαμβάνεται της εκτέλεσης του Εντάλματος, όλων των προϋποθέσεων και κωλυμάτων της προσαγωγής του εκζητουμένου, όπως η συνδρομή του διττού αξιοποίνου και της αρχής του ne bis in idem, καθώς και της συνδρομής περιστάσεων, που απαγορεύουν την εκτέλεση του εντάλματος, αφ' ετέρου δε ο έλεγχος της ουσιαστικής βασιμότητας της κατηγορίας προϋποθέτει και διαβίβαση των αποδεικτικών στοιχείων, στα οποία βασίζεται αυτή, προϋπόθεση όμως που δεν προβλέπεται από το Ν.3251/2004. Ομοίως υποχρέωση ελέγχου της ουσιαστικής βασιμότητας της κατηγορίας και των ενδείξεων ενοχής σε βάρος του εκζητουμένου δεν απορρέει ούτε από την διάταξη του άρθρου 5 παρ.1 στοιχ.Υ1 της ΕΣΔΑ, αφού η ρύθμιση αυτή αφορά στην προσωρινή κράτηση και όχι στην κράτηση με σκοπό την έκδοση. Μία τόσο σημαντική προϋπόθεση για την εκτέλεση του Εντάλματος, όπως είναι η έρευνα της ουσιαστικής βασιμότητας της κατηγορίας ή της καταδίκης θα αναφερόταν ρητώς στο νόμο, η απουσία δε ρητής πρόβλεψης οδηγεί στο συμπέρασμα ότι ο ουσιαστικός έλεγχος της κατηγορίας δεν περιλαμβανόταν στον σκοπό του νόμου, για τους λόγους που προεκτέθηκαν (ΑΠ 329/2020, ΑΠ 427/2022).
Κατά τη διάταξη του άρθρου 1 παρ.2 του Ν.3251/2004 "Η εφαρμογή των διατάξεων του παρόντος δεν μπορεί να έχει ως αποτέλεσμα την προσβολή των θεμελιωδών δικαιωμάτων και αρχών, που διατυπώνονται στο ισχύον Σύνταγμα και στο άρθρο 6 της Συνθήκης για την Ευρωπαϊκή Ένωση. Σε κάθε περίπτωση, ο εκζητούμενος δεν απομακρύνεται, απελαύνεται, ούτε εκδίδεται σε κράτος, όπου διατρέχει σοβαρό κίνδυνο να του επιβληθεί η ποινή του θανάτου ή να υποβληθεί σε βασανιστήρια ή άλλη απάνθρωπη ή εξευτελιστική ποινή ή μεταχείριση.". Με τη διάταξη αυτή, ο νομοθέτης αναθέτει στο αρμόδιο όργανο για την εκτέλεση του Ευρωπαϊκού Εντάλματος Σύλληψης, την ενδελεχή έρευνα του γεγονότος της προσβολής ή όχι θεμελιωδών δικαιωμάτων του ανθρώπου που διατυπώνονται στο Σύνταγμα και στο άρθρο 6 της Συνθήκης για την Ευρωπαϊκή Ένωση, από την εκτέλεση του Εντάλματος. Η αρχή της αναλογικότητας, απορρέουσα από την έννοια και τους θεσμούς του κράτους δικαίου, καθιερώνεται ήδη ρητώς από το Σύνταγμα (άρθρο 25 παρ.1). Σύμφωνα με την αρχή αυτή, οι επιβαλλόμενοι από τον κοινό νομοθέτη και την διοίκηση περιορισμοί στην άσκηση των ατομικών δικαιωμάτων πρέπει να είναι μόνον οι αναγκαίοι και να συνάπτονται προς τον υπό του νόμου επιδιωκόμενο σκοπό. Ένα μέτρο που προβλέπεται από διάταξη νόμου ως κύρωση για παράβαση διάταξης, τότε μόνο αντίκειται στην αρχή της αναλογικότητας, όταν από το είδος του ή την φύση του είναι προδήλως ακατάλληλο για την επίτευξη του επιδιωκόμενου σκοπού ή όταν οι δυσμενείς συνέπειες του μέτρου τελούν σε προφανή δυσαναλογία ή υπερακοντίζουν τον επιδιωκόμενο σκοπό. Περαιτέρω οι διατάξεις του άρθρου 6 της Σύμβασης της Ρώμης για τα ανθρώπινα δικαιώματα (ΝΔ 53/1974), σύμφωνα με τις οποίες κάθε πρόσωπο έχει δικαίωμα να δικασθεί δικαίως δημόσια και εντός λογικής προθεσμίας από ανεξάρτητο και αμερόληπτο Δικαστήριο νομίμως λειτουργούν, που θα αποφασίσει επί των δικαιωμάτων και υποχρεώσεών του αστικής φύσης και επί του βάσιμου πάσης εναντίον του κατηγορίας ποινικής φύσης, θεωρούμενο σε περίπτωση που κατηγορείται για αδίκημα ότι είναι αθώος μέχρι της απόδειξης της ενοχής του και ειδικότερη έκφραση των υπερασπιστικών δικαιωμάτων του οποίου είναι και αυτό της σιωπής και της μη αυτοενοχοποίησης του, αφορούν σε δικαιώματα, που γεννιούνται υπέρ του συλληφθέντος προσώπου μετά την εκτέλεση του εκδοθέντος σε βάρος του Ευρωπαϊκού Εντάλματος και την προσαγωγή του ενώπιον της αρμόδιας Δικαστικής Αρχής του κράτους που ζήτησε την παράδοσή του και αφού ασκηθεί σε βάρος του η ποινική δίωξη, όταν και θα ετοιμάσει την υπεράσπιση του κατά της εναντίον του κατηγορίας. Έτσι τα ανωτέρω υπερασπιστικά δικαιώματα του συλληφθέντος και τελούντος υπό παράδοση σε άλλος κράτος-μέλος της Ευρωπαϊκής Ένωσης εκζητουμένου, δεν μπορεί να ελέγχονται από το κράτος, που εκτελεί το Ευρωπαϊκό Ένταλμα Σύλληψης, αλλά εμπίπτει στον έλεγχο των Δικαστικών Αρχών του κράτους, που ζήτησε την έκδοσή του, δηλαδή η παροχή δυνατότητας άσκησης ή η παραβίαση αυτών των υπερασπιστικών δικαιωμάτων του εκζητουμένου προσώπου, ως κατ/νου, μετά την παράδοσή του στο κράτος, που εξέδωσε το Ευρωπαϊκό Ένταλμα Σύλληψης, εναπόκειται στο τελευταίο. Όλες οι προεκτεθείσες διατάξεις του Ν.3251/2004, προκειμένου να εφαρμοστούν από τα αρμόδια όργανα της Ελληνικής Ποινικής Δικαιοσύνης, πρέπει να μην έχουν ως αποτέλεσμα την προσβολή θεμελιωδών δικαιωμάτων και αρχών, που διατυπώνονται στο Σύνταγμα και στο άρθρο 6 της Συνθήκης για την Ευρωπαϊκή Ένωση (ΑΠ 447/2022). Με βάση την αρχή της ειδικότητας, η οποία θεωρείται γενικά αναγνωρισμένος κανόνας του διεθνούς δικαίου και εφαρμόζεται σε κάθε περίπτωση έκδοσης, τα εγκλήματα, για τα οποία ζητείται η έκδοση, πρέπει να προσδιορίζονται κατά τρόπο σαφή και συγκεκριμένο στην σχετική αίτηση και στην αντίστοιχη διωκτική πράξη, με επαρκή περιγραφή του χρόνου, τόπου, τρόπου και λοιπών περιστάσεων τέλεσης τους και της μορφής συμμετοχής του εκζητούμενου σ' αυτή, διαφορετικά η υπάρχουσα τυχόν αοριστία στα σχετικά έγγραφα παραβιάζει την εν λόγω αρχή και, επομένως κωλύει την αιτούμενη έκδοση (ΑΠ 1172/2021).
Στην προκειμένη περίπτωση από τα πρακτικά της εκκαλουμένης απόφασης, από όσα εξέθεσε ο ίδιος ο εκζητούμενος προφορικά ενώπιον του παρόντος Δικαστηρίου και από όλα τα έγγραφα που περιέχονται στη δικογραφία, αποδεικνύονται τα ακόλουθα: Σε βάρος του Α. Γ. του Ι. και της Ά., που γεννήθηκε στις .../1995 στην ... των Η.Π.Α., υπηκόου Ηνωμένων Πολιτειών Αμερικής, ασκήθηκε ποινική δίωξη από τις Δικαστικές Αρχές της Γερμανίας, για το αδίκημα της κλοπής κατ'εξακολούθηση, το οποίο προβλέπεται και τιμωρείται από τις διατάξεις των άρθρων 242 (1) και 53 του Γερμανικού Ποινικού Κώδικα, με επαπειλούμενη στερητική της ελευθερίας ποινή έως πέντε έτη, και το οποίο φέρεται ότι τελέστηκε αποκλειστικά στην πόλη του Μονάχου Βαυαρίας της Γερμανίας. Ειδικότερα σε βάρος του εκζητούμενου αποδίδονται οι ακόλουθες επιμέρους αξιόποινες πράξεις: Α) Την .../2022 στην οδό ..., στο ..., στο εμπορικό κέντρο ... εντός του καταστήματος εστίασης "...", άρπαξε και έκλεψε ένα χρυσό ..., αξίας 1.405,00 ευρώ, σε αυθεντική συσκευασία και Β) την .../2022 στην οδό ..., στο ... εξαπάτησε τον ιδιοκτήτη αυτοκινήτου εργοστασίου κατασκευής ... με αριθμό κυκλοφορίας ..., μέσα από το οποίο έκλεψε δύο φακέλους που περιείχαν 16.000,00 ευρώ σε μετρητά. Στα πλαίσια της ασκηθείσας σε βάρος του ποινικής δίωξης, εκδόθηκε το από 31/7/2023 Ένταλμα Σύλληψης του Περιφερειακού Δικαστηρίου Μονάχου (αριθμός φακέλου: 823 Ls 272 Js 151785/22) για το αδίκημα της κλοπής κατ' εξακολούθηση, με το οποίο ζητείται να προσαχθεί ο ανωτέρω στις αρμόδιες Δικαστικές Αρχές της Γερμανίας, προκειμένου να προχωρήσει σε βάρος του η ποινική διαδικασία για την πράξη που πιο πάνω του αποδίδεται ότι τέλεσε στην Γερμανία, και δη στην πόλη του Μονάχου, όπως προεκτέθηκε. Η ειρημένη αξιόποινη πράξη προβλέπεται και τιμωρείται και από τις διατάξεις του άρθρου 372 παρ.1β' του ισχύοντος ΠΚ, που κυρώθηκε με το Ν.4619/2019, όπως διαμορφώθηκε με το άρθρο 86 Ν.4855/2021 κατά την οποία "Όποιος αφαιρεί ξένο (ολικά ή εν μέρει) κινητό πράγμα από την κατοχή άλλου, με σκοπό να το ιδιοποιηθεί παράνομα τιμωρείται με ποινή φυλάκισης και αν το αντικείμενο της κλοπής είναι ιδιαίτερα μεγάλης αξίας, με φυλάκιση τουλάχιστον ενός (1) έτους και χρηματική ποινή. Προκειμένου, δε, να καταστεί δυνατή η έκδοση στην Γερμανία για να δικαστεί για την ανωτέρω πράξη, ο Εισαγγελέας Εφετών Πειραιά εξέδωσε την από 8/9/2023 και με αριθ. πρωτ. 940 ΦΕ 11/2023 εντολή προσωρινής σύλληψης με την οποία παραγγέλθηκε η προσωρινή σύλληψη και κράτηση του εκζητούμενου, με σκοπό την έκδοσή του για την παραπάνω αιτία στις Γερμανικές Αρχές, όπως η ανωτέρω εντολή εκτελέστηκε την 8/9/2023. Από δε την με αριθμό 940 ΦΕ 11/2023 έκθεση προσαγωγής και βεβαίωσης ταυτότητας του Εισαγγελέα Εφετών Πειραιά προκύπτει, αναφορικά με τον εκζητούμενο και ήδη εκκαλούντα, ότι, κατά την προσαγωγή του τελευταίου ενώπιον του Εισαγγελέα Εφετών Πειραιά, βεβαιώθηκε η ταυτότητά του, ότι αυτός ενημερώθηκε ότι διώκεται με βάση το από 31/7/2023 Ένταλμα Σύλληψης του Περιφερειακού Δικαστηρίου του Μονάχου (αριθμός φακέλου 823 Ls 272 Js 151785/22) και δήλωσε ότι γνωρίζει την κατηγορία, ως και ότι δεν επιθυμεί να εκδοθεί στη Γερμανία.
Συνεπώς προκύπτει με βεβαιότητα ότι ο εκζητούμενος έλαβε την επιβαλλόμενη για την άμυνά του κατά της εκτέλεσης του εντάλματος σύλληψης, ενημέρωση και γνώση, η οποία κρίνεται επαρκής και ανταποκρίνεται στη φύση και στα ιδιαίτερα χαρακτηριστικά της εν λόγω διαδικασίας, δεν παραβιάστηκαν τα υπερασπιστικά του δικαιώματα και περί του αντιθέτου αιτιάσεις αυτού ελέγχονται αβάσιμες και απορριπτέες. Το ανωτέρω ευρωπαϊκό ένταλμα περιέχει όλα τα αναγκαία για το τυπικό του κύρος στοιχεία που προβλέπονται στο άρθρο 2 του Ν.3251/2004 ήτοι φέρει ημεροχρονολογία έκδοσης, ονοματεπώνυμο και υπογραφή του δικαστικού λειτουργού που το εξέδωσε και ταυτότητα και ιθαγένεια του εκζητούμενου, όνομα, διεύθυνση και λοιπά στοιχεία της Δικαστικής Αρχής έκδοσης του Εντάλματος, διατάξεις στις οποίες βασίστηκε η δίωξη και η έκδοση Εντάλματος περί σύλληψης, φύση και νομικό χαρακτηρισμό των αναφερομένων πράξεων, τόπο, χρόνο και περιστάσεις τέλεσης των ως άνω αξιόποινων πράξεων, μορφή συμμετοχής του εκζητούμενου και πλαίσιο της προβλεπόμενης ποινής για την διωκόμενη πράξη στο Ποινικό Δίκαιο της Γερμανίας, ήτοι έως πέντε έτη. Πληρούται εξάλλου η προϋπόθεση του διττού αξιοποίνου, αφού, μπορεί η πράξη της κλοπής κατ' εξακολούθηση, για την οποία διώκεται ο εκζητούμενος, να μην υπάγεται στην διάταξη του άρθρου 10 παρ.2 του Ν3251/2014, αλλά τιμωρείται και στην Ελλάδα, ως πλημμέλημα, κατά τα άρθρα 98, 372 παρ.1 του ΠΚ, με ποινή φυλάκισης με ανώτατο όριο αυτό των πέντε (5) ετών, ήτοι με ανώτατο όριο ποινής άνω των δώδεκα (12) μηνών. Επομένως, το Ευρωπαϊκό Ένταλμα Σύλληψης πληροί το σύνολο των προϋποθέσεων και τους όρους της τυπικής νομιμότητάς του κατά το Ν.3251/2004. Περαιτέρω ο εκζητούμενος και ήδη εκκαλών ισχυρίζεται επιπροσθέτως, με την έφεσή του, ότι δεν μπορεί να είναι ο αυτουργός της πιο πάνω πράξεως, καθόσον κατά τους χρόνους που φέρεται ότι τελέστηκε αυτή διέμενε στην Ελλάδα. Όμως ο εν λόγω ισχυρισμός ουδόλως τυγχάνει ερευνητέος από το παρόν Συμβούλιο, δεδομένου ότι συνάπτεται με τη βασιμότητα της ουσιαστικής κατηγορίας και μπορεί να προταθεί μόνον ενώπιον των αρμοδίων Δικαστικών Αρχών του εκζητούντος Κράτους, και, επομένως, ο ρηθείς ισχυρισμός είναι αβάσιμος κατ'ουσίαν (ΑΠ 2190/2018). Επιπροσθέτως ο εκζητούμενος - εκκαλών με την έφεσή του επικαλείται ότι, δεδομένου του ότι είναι Αμερικανός υπήκοος (κάτοχος του με αριθμό 649521194 αμερικανικού διαβατηρίου, που εκδόθηκε στις 28/1/2020), δεν μπορεί να εκδοθεί στο εκζητούν κράτος, σύμφωνα με τη διμερή συμφωνία που έχει υπογραφεί μεταξύ Γερμανίας και ΗΠΑ. Όμως η προμνησθείσα Σύμβαση ως υπογραφείσα μεταξύ της Γερμανίας και των ΗΠΑ και ισχύουσα για τις μεταξύ αυτών σχέσεις ως προς την έκδοση των υπηκόων τους, δεν δεσμεύει την Ελλάδα στο να εκτελέσει το ένδικο Ευρωπαϊκό Ένταλμα Σύλληψης και να εκδώσει τον εκζητούμενο - εκκαλούντα στη Γερμανία. Συνακόλουθα, ο πιο πάνω ισχυρισμός του εκζητουμένου και ήδη εκκαλούντα είναι αβάσιμος. Περαιτέρω ο εκζητούμενος εκκαλών παραπονείται κατ'εκτίμηση του δικογράφου της εφέσεώς του για το ότι σιγή απορρίφθηκαν με την εκκαλούμενη απόφαση οι ισχυρισμοί του περί εφαρμογής δυνητικών λόγων άρνησης εκτέλεσης του εντάλματος βάσει των προαναφερθεισών διατάξεων του άρθρου 12 περ. ζ και η του Ν.3251/2004. Οι αιτιάσεις όμως αυτές είναι αβάσιμες και απορριπτέες καθόσον οι αποδιδόμενες στον εκζητούμενο πράξεις φέρονται τελεσθείσες αφενός μεν εξολοκλήρου στο ... Γερμανίας αφετέρου δε στις .../2022 και στις .../2022 . Ο εκζητούμενος και ήδη εκκαλών, επιπλέον, τόσο με την κρινόμενη έφεσή του, όσο και με τα όσα διευκρίνισε ενώπιον του Συμβουλίου τούτου, ισχυρίστηκε ότι σε περίπτωση που εκδοθεί στη Γερμανία, κινδυνεύει άμεσα η ζωή του, δεδομένου ότι τον έχουν απειλήσει ότι θα τον φονεύσουν μέσα στη φυλακή, όπου θα κρατείται, το δε Γερμανικό Κράτος είναι αδύναμο να τον προστατεύσει. Περαιτέρω, ισχυρίστηκε ότι για την έκδοση του Ευρωπαϊκού Εντάλματος Σύλληψης έχει μεριμνήσει ο τουρκικής καταγωγής με το όνομα C., ο οποίος, στα πλαίσια "τζόγου" τον δάνεισε (με τοκογλυφικό τόκο), και επειδή δεν του επέστρεψε τα χρήματά του, κάνει τα πάντα για να εκδοθεί στη Γερμανία. Για να λάβει, δε, πίσω τα χρήματά του ο C., αφ'ενός μεν φρόντισε να υποστεί ο εκζητούμενος - εκκαλών ξυλοδαρμό, αφ'ετέρου δε, απείλησε την οικογένεια του εκζητουμένου και ήδη εκκαλούντα, που τώρα ζεί στην Ελλάδα. Μάλιστα ο C., "έχει γνωριμίες και επαφές τόσο με τον υπόκοσμο των φυλακών της Γερμανίας, όσο και με σωφρονιστικούς υπαλλήλους και ανώτατους λειτουργούς, οι δε γερμανικές αρχές αποτυγχάνουν να ελέγξουν τα συγκεκριμένα άτομα και να διαφυλάξουν τη ζωή, την υγεία και τη σωματική ακεραιότητα" του εκζητουμένου - εκκαλούντος. Έτσι, πέραν της απειλής της ζωής του ο εκζητούμενος κινδυνεύει στις φυλακές της Γερμανίας να υποβληθεί σε βασανιστήρια και απάνθρωπη και εξευτελιστική μεταχείριση. Στα εν λόγω βασανιστήρια, εξετέρου, κινδυνεύει, να υποβληθεί ο εκζητούμενος - εκκαλών και λόγω του ότι κέκτηται τόσο την ελληνική (πλέον) ιθαγένεια, όσο και την αμερικανική τοιαύτη, ενώ στοχοποιείται διαρκώς από το κράτος της Γερμανίας λόγω του φύλου, της ιθαγένειας και της γλώσσας του, δηλαδή λόγω των ρατσιστικών προκαταλήψεων σε βάρος του. Άλλωστε "οι γερμανικές διωκτικές και εισαγγελικές αρχές έχουν προδιαμορφώσει μία καταδίκη σε βάρος του" εν σχέσει με την αξιόποινη πράξη της κλοπής κατ'εξακολούθηση, για την οποία εκδόθηκε το ένδικο ένταλμα. Οι προβαλλόμενες με τον εν λόγω ισχυρισμό αιτιάσεις του εκκαλούντος είναι αβάσιμες. Τούτο, κατ'αρχήν, διότι ουδόλως μπορεί να υποστηριχθεί ότι η Γερμανία είναι κράτος όπου ο εκζητούμενος, μπορεί να υποστεί, για οποιαδήποτε αιτία, βασανιστήρια ή άλλη απάνθρωπη ή εξευτελιστική μεταχείριση, ώστε η έκδοσή του να αντιβαίνει στη διάταξη του άρθρου 1 παρ.2 του ν.3251/2004, σύμφωνα με την οποία "η εφαρμογή των διατάξεων του παρόντος δεν μπορεί να έχει ως αποτέλεσμα την προσβολή των θεμελιωδών αρχών, που διατυπώνονται στο ισχύον Σύνταγμα και στο άρθρο 6 της Συνθήκης για την Ευρωπαϊκή Ένωση. Σε κάθε, περίπτωση ο εκζητούμενος δεν απομακρύνεται, ούτε απελαύνεται, ούτε εκδίδεται σε κράτος όπου διατρέχει σοβαρό κίνδυνο...να υποβληθεί σε βασανιστήρια ή άλλη απάνθρωπη ή εξευτελιστική ποινή ή μεταχείριση" (ΑΠ 1012/2019). Περαιτέρω από το πιο πάνω αποδεικτικό υλικό ουδόλως προέκυψε ότι το ένδικο ένταλμα έχει εκδοθεί προς το σκοπό της δίωξης ή τιμωρίας του εκζητουμένου - εκκαλούντος λόγω της φυλής, της θρησκείας, της εθνοτικής καταγωγής, της ιθαγένειας, της γλώσσας, των πολιτικών φρονημάτων του ή της δράσης του υπέρ της ελευθερίας. Άλλωστε η προβαλλόμενη από τον εκζητούμενο - εκκαλούντα διακινδύνευση της ζωής του από τρίτα, άσχετα προς το εκζητούν Κράτος, πρόσωπα, ουδόλως ασκεί επιρροή στην υπόθεση, αφού δεν αποτελεί νόμιμο λόγο απαγόρευσης της έκδοσης (ΑΠ 892/2020).
Κατ'ακολουθίαν τούτων και, αφού περιέχονται στο ένδικο Ευρωπαϊκό Ένταλμα Σύλληψης όλα τα τυπικά, κατά το άρθρο 2 παρ.1 του ν.3251/2004, στοιχεία, δεν αντίκειται αυτό στις θεμελιώδεις αρχές του άρθρου 1 του ίδιου νόμου και συντρέχουν οι προβλεπόμενες από το άρθρο 5 προϋποθέσεις έκδοσής του, ενώ δεν συντρέχει καμία από τις περιπτώσεις απαγόρευσης της εκτέλεσης ή δυνατότητας απαγόρευσης της εκτέλεσης του εν λόγω Εντάλματος κατά τις διατάξεις των άρθρων 11 και 12 του ίδιου νόμου, το Συμβούλιο Εφετών Πειραιά, το οποίο με την προσβαλλομένη απόφασή του γνωμοδότησε υπέρ της έκδοσης του εκζητουμένου - εκκαλούντος και, κατ'άρθρο 28 του ν.3251/2004, ανέβαλε την προσαγωγή του τελευταίου στις αρμόδιες δικαστικές αρχές της Γερμανίας προς εκτέλεση του ενδίκου Ευρωπαϊκού Εντάλματος Σύλληψης μέχρι του αμετακλήτου πέρατος της αρξαμένης σε βάρος του ποινικής δίωξης για την πράξη της απάτης τετελεσμένης και σε απόπειρα κατ'εξακολούθηση με περιουσιακή ζημία που υπερβαίνει το ποσό των 120000,00 ευρώ κατά συρροή, για την οποία κρατείται προσωρινά με το με αριθμ.9/9-5-2023 Ένταλμα Προσωρινής Κράτησης της Ανακρίτριας του 7ου Τακτικού Τμήματος Πλημμελειοδικών Θεσσαλονίκης και σε περίπτωση έκδοσης καταδικαστικής απόφασης εναντίον, μέχρι την εκτέλεση αυτής, δεν έσφαλε, γι'αυτό, και πάντες οι περί του αντιθέτου σχετικοί λόγοι του κρινόμενου δικογράφου έφεσης του εκκαλούντος είναι αβάσιμοι. Ενόψει δε των όσων προδιελήφθησαν το υποβληθέν από τον εκκαλούντα με το εφετήριο αίτημα αναβολής εκδίκασης της υπόθεσης, κατ'άρθρο 19 παρ.2 του νόμου 3251/2014 (με την παράλληλη διατήρηση σε ισχύ των επιβληθέντων στον εκζητούμενο - εκκαλούντα περιοριστικών όρων), για να διευκρινιστεί από την Εισαγγελία του Μονάχου της Γερμανίας βάσει ποίων αποδεικτικών μέσων συνάγεται ότι ο εκζητούμενος την .../2022 ήταν στη Γερμανία, και δη στο εμπορικό κέντρο ... στην οδό ... στο ... (στην πιτσαρία ...) και στις .../2023, κατά τις ... η ώρα, στην οδό ... στο ..., καθώς και βάσει ποίων αποδεικτικών μέσων συνάγεται ότι τέλεσε τις επί μέρους κρισιολογούμενες αξιόποινες πράξεις (της κλοπής), είναι αβάσιμο κατ'ουσίαν και ως εκ τούτου απορριπτέο. Με τ'ανωτέρω δεδομένα, και μη υπάρχοντος άλλου λόγου προς έρευνα, πρέπει η κρινόμενη έφεση να απορριφθεί στο σύνολό της, ως κατ' ουσίαν αβάσιμη. Τέλος, πρέπει να επιβληθούν στον εκκαλούντα τα δικαστικά έξοδα (άρθρ. 578 παρ.1 του ΚΠοινΔ), όπως ειδικότερα ορίζεται στο διατακτικό της απόφασης αυτής.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Δέχεται τυπικά και απορρίπτει κατ'ουσίαν την από 14/9/2023 και με αριθμό εκθ. εφεσ. 5/2023 έφεση, του εκζητουμένου από τις δικαστικές Αρχές της Γερμανίας Α. Γ. του Ι. και της Ά., που γεννήθηκε στις .../1995 στην ... των Η.Π.Α., κατοίκου ... και ο οποίος κρατείται προσωρινά στο Σ.Κ. Κορυδαλλού, υπηκόου Η.Π.Α., κατά της απόφασης 12/2023 του Συμβουλίου Εφετών Πειραιά, με την οποία γνωμοδότησε υπέρ της εκτέλεσης του από 31/7/2023 Εντάλματος Σύλληψης του Περιφερειακού Δικαστηρίου του Μονάχου Γερμανίας (αριθμός φακέλου: 823 Ls 272 Js 151785/22), υπό τον όρο ότι ο εκζητούμενος, μετά από ακρόασή του, θα διαμεταχθεί στο Ελληνικό Κράτος, ώστε να εκτίσει σ'αυτό τη στερητική της ελευθερίας ποινή ή το στερητικό μέτρο ασφαλείας που θα απαγγελθεί εναντίον του στο κράτος έκδοσης του εντάλματος.
Απορρίπτει το διαλαμβανόμενο στο σκεπτικό της παρούσης απόφασης αίτημα αναβολής, που υποβλήθηκε από τον εκκαλούντα.
Επιβάλλει στον εκκαλούντα τα δικαστικά έξοδα, που ανέρχονται στο ποσό των διακοσίων πενήντα ευρώ (250,00 ευρώ).
Κρίθηκε και αποφασίσθηκε στην Αθήνα στις 17 Νοεμβρίου 2023.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 23 Νοεμβρίου 2023.
Η ΑΝΤΙΠΡΟΕΔΡΟΣ Ο ΓΡΑΜΜΑΤΕΑΣ
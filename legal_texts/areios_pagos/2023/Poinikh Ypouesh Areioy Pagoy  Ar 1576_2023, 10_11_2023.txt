Αριθμός 1576/2023
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ε' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Μαρία Λεπενιώτη, Αντιπρόεδρο του Αρείου Πάγου, Σοφία Οικονόμου, Δημήτριο Τράγκα, Κωστούλα Πρίγγουρη και Σταυρούλα Κουσουλού -Εισηγήτρια, Αρεοπαγίτες.
Συνήλθε σε δημόσια συνεδρίαση στο Κατάστημά του στις 20 Οκτωβρίου 2023, με την παρουσία του Αντεισαγγελέως του Αρείου Πάγου Κωνσταντίνου Τζαβέλλα (γιατί κωλύεται ο Εισαγγελέας) και του Γραμματέως Γεράσιμου Βάλσαμου, για να δικάσει την αίτηση του αναιρεσείοντος - κατηγορουμένου N. A. του Α., κατοίκου ..., ο οποίος εκπροσωπήθηκε από την πληρεξούσια δικηγόρο του Ειρήνη Τσαγκαράκη, για αναίρεση της υπ'αριθμ. 1289/2023 αποφάσεως του Τριμελούς Πλημμελειοδικείου Αθηνών. Με υποστηρίζοντες την κατηγορία τους: 1.Β. Κ. του Α., κάτοικο ... Αττικής, ο οποίος δεν εμφανίστηκε και 2.Ε. Μ. του Α., κάτοικο ... Αττικής, ο οποίος δεν εμφανίστηκε.
Το Τριμελές Πλημμελειοδικείο Αθηνών με την ως άνω απόφασή του διέταξε όσα λεπτομερώς αναφέρονται σ' αυτή, και o αναιρεσείων - κατηγορούμενος ζητεί την αναίρεση αυτής, για τους λόγους που αναφέρονται στην υπ'αρ. πρωτ.3379/2023 αίτησή του αναιρέσεως, η οποία καταχωρίστηκε στο οικείο πινάκιο με τον αριθμό 447/2023.
Αφού άκουσε Τον Αντεισαγγελέα, που πρότεινε να απορριφθεί η κρινόμενη αίτηση αναιρέσεως και τον πληρεξούσιο δικηγόρο του αναιρεσείοντος που ζήτησε όσα αναφέρονται στα σχετικά πρακτικά.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Η υπό κρίση με αρ. πρωτ. 3379/2023 αίτηση του N. A. του A., κατοίκου ..., για αναίρεση της υπ` αριθ. ΖΤ 1289/2023 τελεσίδικης απόφασης του Τριμελούς Πλημμελειοδικείου Αθηνών, με την οποία κρίθηκε ένοχος με το ελαφρυντικό του άρ. 84 παρ.2 περ. β' ΠΚ του αδικήματος της παράβασης του άρ. 28 παρ.1 του Ν.3996/2011 κατ' εξακολούθηση, η οποία καταχωρήθηκε καθαρογραμμένη στο ειδικό βιβλίο στις 13/4/2023, ασκήθηκε νομότυπα και εμπρόθεσμα με δήλωση της ειδικώς εξουσιοδοτημένης πληρεξουσίου δικηγόρου του αιτούντος Ιωάννας Αναστασοπούλου, που επιδόθηκε στον Εισαγγελέα του Αρείου Πάγου στις 3-5-2023 (άρθρα 464, 466 παρ.1α', 473 παρ.2 και 3 εδ. α', 474 παρ. 2Α και 4, 504 παρ.1 και 505 παρ.1 περ.α' του Κ.Ποιν.Δ.) και, ως εκ τούτου, είναι παραδεκτή.
Συνεπώς, πρέπει αυτή να ερευνηθεί περαιτέρω κατ' ουσίαν ως προς την βασιμότητα των αναιρετικών λόγων της.
Ι. Σύμφωνα με το άρθρο 28 του Ν.3996/2011 κάθε εργοδότης, που παραβαίνει τις διατάξεις της εργατικής νομοθεσίας τις σχετικές με τους όρους και τις συνθήκες εργασίας και συγκεκριμένα τα χρονικά όρια εργασίας, υπό την επιφύλαξη των παραγράφων 5 και 6 του άρθρου 31 του Ν.3904/2010, την καταβολή δεδουλευμένων, την αμοιβή, την ασφάλεια και την υγεία των εργαζομένων ή την καταβολή της νόμιμης αποζημίωσης απόλυσης, τιμωρείται με ποινή φυλάκισης τουλάχιστον έξι μηνών ή με χρηματική ποινή τουλάχιστον εννιακοσίων (900) ευρώ ή και με τις δύο αυτές ποινές. Ειδικές διατάξεις της εργατικής νομοθεσίας που προβλέπουν βαρύτερη ποινική μεταχείριση εξακολουθούν να ισχύουν. Η καταδικαστική απόφαση έχει την απαιτούμενη κατά τα άρθρα 93 παρ. 3 του Συντάγματος και 139 ΚΠΔ ειδική και εμπεριστατωμένη αιτιολογία, η έλλειψη της οποίας ιδρύει λόγο αναίρεσης κατά το άρθρο 510 παρ. 1 στοιχ. Δ' ΚΠΔ, όταν εκτίθενται σ' αυτήν με σαφήνεια, πληρότητα και χωρίς αντιφάσεις ή λογικά κενά, τα προκύψαντα από την αποδεικτική διαδικασία πραγματικά περιστατικά, στα οποία στηρίχθηκε η κρίση του δικαστηρίου για τη συνδρομή των αντικειμενικών και υποκειμενικών στοιχείων του εγκλήματος, οι αποδείξεις που τα θεμελίωσαν και οι νομικοί συλλογισμοί υπαγωγής των αποδειχθέντων περιστατικών στην εφαρμοσθείσα ουσιαστική ποινική διάταξη. Για την ύπαρξη τέτοιας αιτιολογίας είναι παραδεκτή η αλληλοσυμπλήρωση του σκεπτικού με το διατακτικό της απόφασης, τα οποία αποτελούν ενιαίο σύνολο. Η ύπαρξη του δόλου δεν είναι καταρχάς αναγκαίο να αιτιολογείται ιδιαιτέρως, διότι ενυπάρχει στη θέληση παραγωγής των πραγματικών περιστατικών που συγκροτούν την αντικειμενική υπόσταση του εγκλήματος και εξυπακούεται ότι υπάρχει σε κάθε συγκεκριμένη περίπτωση από την πραγμάτωση των περιστατικών αυτών, εκτός αν ο νόμος αξιώνει πρόσθετα στοιχεία για το αξιόποινο, όπως η γνώση ορισμένου περιστατικού ή σκοπός επελεύσεως ορισμένου πρόσθετου αποτελέσματος. Ειδικώς, ως προς τα αποδεικτικά μέσα που ελήφθησαν υπόψη από το δικαστήριο για την καταδικαστική του κρίση, για την πληρότητα της αιτιολογίας αρκεί ο κατ' είδος προσδιορισμός τους, χωρίς να απαιτείται και αναλυτική παράθεσή τους και μνεία του τι προκύπτει από το καθένα χωριστά, πρέπει, όμως, να προκύπτει, ότι το δικαστήριο τα έλαβε υπόψη και τα συνεκτίμησε όλα και όχι μόνο μερικά από αυτά. Ακόμη, δεν είναι απαραίτητη η αξιολογική συσχέτιση και σύγκριση των διαφόρων αποδεικτικών μέσων και των μαρτυρικών καταθέσεων μεταξύ τους ή να προσδιορίζεται ποιο βάρυνε περισσότερο για το σχηματισμό της δικανικής κρίσης. Η υποχρέωση για συγκριτική στάθμιση και αξιολογική συσχέτιση του περιεχομένου όλων των αποδεικτικών μέσων, επιβάλλεται από τις συνδυασμένες διατάξεις των άρθρων 177 παρ.1 και 178 Κ.Π.Δ. Το αποτέλεσμα όμως του συσχετισμού, της συνεκτίμησης, της συγκριτικής στάθμισης και της συναξιολόγησης των αποδεικτικών μέσων, δηλαδή από ποιο αποδεικτικό μέσο πείσθηκε τελικά το Δικαστήριο, δεν ελέγχεται από τον Άρειο Πάγο. Εξάλλου, δεν αποτελεί λόγο αναιρέσεως η εσφαλμένη εκτίμηση των αποδείξεων, ειδικότερα η εσφαλμένη εκτίμηση των μαρτυρικών καταθέσεων, η παράλειψη αξιολογήσεως και αναφοράς κάθε αποδεικτικού μέσου χωριστά και η παράλειψη συσχετίσεως των αποδεικτικών μέσων, καθόσον στις περιπτώσεις αυτές, με την επίφαση της ελλείψεως αιτιολογίας πλήττεται η αναιρετικώς ανέλεγκτη κρίση του δικαστηρίου της ουσίας. Ειδικότερα, η καταδικαστική απόφαση για παράβαση της ως άνω διατάξεως του άρ. 28 του Ν.3996/2011 στερείται της απαιτούμενης αιτιολογίας, όταν δεν εκτίθενται σ' αυτήν με πληρότητα και σαφήνεια, ενόψει του περιεχομένου της άνω ουσιαστικού δικαίου διατάξεως, τα κρίσιμα για την θεμελίωση του αναφερομένου εγκλήματος περιστατικά, που είναι ο χρόνος κατά τον οποίο διήρκεσε η σύμβαση εργασίας, οι μηνιαίες τακτικές αποδοχές, καθώς και οι έκτακτες, το σύνολο αυτών, το ποσό που καταβλήθηκε στον εργαζόμενο έναντι αυτών και ο χρόνος που έπρεπε να καταβληθούν οι οφειλόμενες από τον κατηγορούμενο αποδοχές στον εργαζόμενο και αν το ύψος των αποδοχών και ο χρόνος καταβολής τους είχε ορισθεί από ατομική σύμβαση εργασίας ή διαιτητική απόφαση ή από το νόμο ή από το έθιμο. Περαιτέρω, επί νομικού προσώπου, φερόμενου ως εργοδότη, πρέπει να προσδιορίζεται η μορφή του νομικού προσώπου και εάν πρόκειται για εταιρεία και η εταιρική αυτής μορφή, καθώς και τα πραγματικά περιστατικά από τα οποία προκύπτει η θέση και η ιδιότητα που είχε ο κατηγορούμενος στην εταιρεία αυτή, κατά τον κρίσιμο χρόνο, ώστε να ανακύπτει η υποχρέωσή του για την καταβολή των αποδοχών. Δεν αρκεί, δηλαδή, ο χαρακτηρισμός του κατηγορουμένου ως εργοδότη ή ως νόμιμου εκπροσώπου της εταιρικής επιχείρησης (ΑΠ 306/2023, ΑΠ 622/2023, ΑΠ 232/2022, ΑΠ 249/2021, ΑΠ 948/2020, ΑΠ 231/2019, ΑΠ 1372/2019).
ΙΙ. Κατά το άρθρο 171 παρ.1 του ΚΠΔ, "ακυρότητα που λαμβάνεται και αυτεπαγγέλτως υπόψη από το δικαστήριο σε κάθε στάδιο της διαδικασίας και στον Άρειο Πάγο ακόμη, προκαλείται: 1] Αν δεν τηρηθούν οι διατάξεις που καθορίζουν :α]....δ] την εμφάνιση, την εκπροσώπηση και την υπεράσπιση του κατηγορουμένου και την άσκηση των δικαιωμάτων που του παρέχονται από το νόμο, την Ευρωπαϊκή Σύμβαση για την προάσπιση των Δικαιωμάτων του Ανθρώπου και των Θεμελιωδών Ελευθεριών και το Διεθνές Σύμφωνο για τα Ατομικά Δικαιώματα". Περαιτέρω, με τη διάταξη του άρθρου 6 παρ.1 εδ. α' της Ευρωπαϊκής Σύμβασης των Δικαιωμάτων του Ανθρώπου [ΕΣΔΑ], η οποία κυρώθηκε για πρώτη φορά από την Ελλάδα με το Ν. 2329/1953 και εκ νέου με το Ν.Δ 53/74, αποτελεί δε κατά το άρθρο 28 του Συντάγματος, αναπόσπαστο μέρος του εσωτερικού Ελληνικού Δικαίου και υπερισχύει κάθε άλλης αντίθετης διάταξης εσωτερικού νόμου, ορίζεται ότι "Κάθε πρόσωπο έχει δικαίωμα η υπόθεσή του να δικαστεί δίκαια, δημόσια και εντός λογικής προθεσμίας, από ανεξάρτητο και αμερόληπτο δικαστήριο που λειτουργεί νόμιμα, το οποίο θα αποφασίσει είτε... είτε για το βάσιμο κάθε εναντίον του κατηγορίας ποινικής φύσης". Από τη διάταξη αυτή, που καθιερώνει την αρχή της δίκαιης δίκης, προκύπτει, ότι η πολιτεία μέσω των οργάνων της οφείλει να απαντά σε όλα τα επιχειρήματα του κατηγορουμένου και να εξετάζονται αυτά κατά τρόπο πραγματικό από το δικαστήριο, δηλαδή το δικαστήριο να προβαίνει σε αποτελεσματική εξέταση των παρατηρήσεων, επιχειρημάτων και αποδείξεων που επικαλούνται οι διάδικοι. Παραβίαση της ως άνω αρχής ,πέραν της αναίρεσης για έλλειψη ειδικής και εμπεριστατωμένης αιτιολογίας (άρ.510 παρ.1 στοιχ.Δ' ΚΠΔ), επάγεται απόλυτη ακυρότητα της διαδικασίας, κατά το άρθρο 171 παρ.1 εδ. δ' του Κ.Π.Δ., και ιδρύεται ο από το άρθρο 510 παρ.1 στοιχ. Α' του ίδιου Κώδικα λόγος αναίρεσης (ΑΠ 769/2023, ΑΠ 301/2020, ΑΠ 709/2020, ΑΠ 694/2020, ΑΠ 1827/2019).
Στην προκείμενη περίπτωση, το Τριμελές Πλημμελειοδικείο Αθηνών, δικάζοντας σε δεύτερο βαθμό, µε την προσβαλλόμενη απόφασή του, δέχθηκε, μετά από εκτίμηση και αξιολόγηση των κατ' είδος αναφερομένων σ' αυτήν αποδεικτικών μέσων, ότι αποδείχθηκαν, κατά την ανέλεγκτη περί τα πράγματα κρίση του, τα ακόλουθα, κατά πιστή μεταφορά, πραγματικά περιστατικά: "...στην Αθήνα, κατά μήνα Μάιο του έτους 2015, ο κατηγορούμενος με πρόθεση παρέβη το άρθρο 28 §1 του Ν.3996/2011, κατά τις οποίες "κάθε εργοδότης, που παραβαίνει τις διατάξεις της εργατικής νομοθεσίας τις σχετικές με τους όρους και τις συνθήκες εργασίας και συγκεκριμένα τα χρονικά όρια εργασίας, υπό την επιφύλαξη των παραγράφων 5 και 6 του άρθρου 31 του ν. 3904/2010 (Α '218), την καταβολή δεδουλευμένων, την αμοιβή, την ασφάλεια και την υγεία των εργαζομένων ή την καταβολή της νόμιμης αποζημίωσης απόλυσης, τιμωρείται με ποινή φυλάκισης τουλάχιστον έξι μηνών ή με χρηματική ποινή τουλάχιστον εννιακοσίων (900) ευρώ ή και με τις δύο αυτές ποινές". Συγκεκριμένα με την ιδιότητα του νομίμου εκπροσώπου και δη του οικονομικού διευθυντή και μέλους του διοικητικού συμβουλίου της εταιρείας με την επωνυμία "...", που εδρεύει στο ... Αττικής επί της οδού ... (βλ. το από 29.6.2012 πρακτικό της υπ' αριθ. 173 απόφασης του Δ.Σ. της ... δυνάμει της οποίας η εταιρεία εκπροσωπείται και δεσμεύεται σε κάθε συναλλαγή από τον B. H. και τον N. A., ενεργούντων από κοινού, η οποία εξακολούθησε όπως προκύπτει από τη δημοσίευση στο υπ' αριθ. 9734/18.9.2014 ΦΕΚ), αν και απασχόλησε στην επιχείρηση αυτή τους κάτωθι αναφερόμενους στους κατωτέρω επισυναπτόμενους πίνακες, (857) εργαζόμενους, δεν κατέβαλε σε έκαστο εξ αυτών τα κάτωθι αναλυτικά ποσά που αφορούν δώρα Πάσχα του έτους 2015, ήτοι:
Η επιχείρηση ... (..., στο εξής: ...), ιδιοκτήτρια ενός ελληνικού εμπορικού και στρατιωτικού ναυπηγείου ευρισκόμενου στον ... (Ελλάδα), ειδικεύεται στην κατασκευή πολεμικών πλοίων. Το έτος ... πωλήθηκε η ... από το Ελληνικό Δημόσιο στην κοινοπραξία που είχαν συστήσει η εταιρία ... (στο εξής: ...) και η εταιρία .... Η ... ... ίδρυσε την ... ΑΕ ... (..., στο εξής: .....), οι μετοχές της οποίας ανήκαν ισομερώς στην ... και στη ..., με σκοπό τη διαχείριση της συμμετοχής τους στην .... Τον Ιανουάριο του .... η ... AG εξαγόρασε την όλες τις μετοχές της .... Στο πλαίσιο αυτό, η Ελληνική Δημοκρατία έλαβε, κατά τα έτη 1996 έως 2003, ορισμένα μέτρα τα οποία συνίσταντο σε εισφορές κεφαλαίου, παροχή εγγυήσεων και χορήγηση δανείων υπέρ της .... Η εταιρεία ... εξαγόρασε το 2009 το 75.1% των μετοχών της ... που κατείχε η .... Ωστόσο, εκδόθηκαν αποφάσεις του Συμβουλίου της Ευρωπαϊκής Ένωσης και της Επιτροπής, που ορίζουν ότι τα ως άνω μέτρα που ελήφθησαν από το Ελληνικό Δημόσιο συνιστούν ενισχύσεις μη συμβατές προς την εσωτερική αγορά και ότι χορηγήθηκαν καταχρηστικώς και έπρεπε συνεπώς να ανακτηθούν. Λαμβανομένης υπόψη της δυσχερούς οικονομικής καταστάσεως της ..., αποφασίσθηκε από την Ελληνική Δημοκρατία: α) η διακοπή των εμπορικών δραστηριοτήτων της ... για περίοδο δεκαπέντε ετών, από 1ης Οκτωβρίου 2010, β) τα περιουσιακά στοιχεία που συνδέονται με τις εμπορικές δραστηριότητες της ... θα πωληθούν και το τίμημα της πωλήσεως θα καταβληθεί στις ελληνικές αρχές, γ) η ... θα παραιτηθεί από τα δικαιώματά της σχετικά με την παραχώρηση της δεξαμενής της οποίας η χρήση δεν είναι αναγκαία για τη συνέχιση των στρατιωτικών της δραστηριοτήτων. Εν συνεχεία, η Ελληνική Δημοκρατία, με το άρθρο 26 του νόμου 4258/2014, που ετέθη σε ισχύ στις 14 Απριλίου 2014, ανέθεσε στο Πολεμικό Ναυτικό το έργο κατασκευής και εκσυγχρονισμού των υποβρυχίων, εκτιμώντας ότι η ... δεν είχε τηρήσει τις συμβατικές της υποχρεώσεις για διασφάλιση των αναγκαίων για την εθνική ασφάλεια και άμυνα επιχειρησιακών ικανοτήτων. Η διάταξη αυτή προέβλεπε επίσης ότι το Πολεμικό Ναυτικό θα συνέχιζε μονομερώς τις εργασίες για τα υποβρύχια στις εγκαταστάσεις της ... και θα κατέβαλλε τους μισθούς και τις ασφαλιστικές εισφορές των εργαζομένων ως αποζημίωση για την εργασία τους.
Συνεπώς, βάσει του ανωτέρω νόμου ανέλαβε το Πολεμικό Ναυτικό τη συνέχιση της κατασκευής των υποβρυχίων στις εγκαταστάσεις των Ελληνικών Ναυπηγείων, καταβάλλοντας μέρος του μισθού των εργαζομένων ανερχόμενο σε ποσοστό 65%. Από τον συνδυασμό των διατάξεων των άρθ. 361, 648 και 651 ΑΚ προκύπτει ότι η για τις ανάγκες του έργου ολοκλήρωσης της κατασκευής των υποβρυχίων εκ μέρους της .... παραχώρηση στο Πολεμικό Ναυτικό των εργαζομένων της, τους οποίους έχει προσλάβει η ίδια με σύμβαση εξαρτημένης εργασίας και συνακόλουθα η στη συνέχεια παροχή της εργασίας από τους τελευταίους υπό τις δεσμευτικές γι' αυτούς οδηγίες και εντολές ως προς τον τόπο, τον χρόνο και τις συνθήκες παροχής της εργασίας τους και υπό τον έλεγχο και εποπτεία των οργάνων του Πολεμικού Ναυτικού [υπό την αυτονόητη προϋπόθεση της συναίνεσης των εργαζομένων για την παροχή της εργασίας τους προς το Πολεμικό Ναυτικό] συνιστά μορφή δανεισμού εργασίας, κατά τη διάρκεια της οποίας η ... ως άμεσος εργοδότης των εργαζομένων, είναι υποχρεωμένη να καταβάλει σε αυτούς τις συμφωνηθείσες ή νόμιμες αποδοχές τους, περιλαμβανόμενων των επιδομάτων εορτών και αδείας, το δε Πολεμικό Ναυτικό (Ελληνικό Δημόσιο), ως δευτερογενής εργοδότης των εργαζομένων, είναι υποχρεωμένο να καταβάλει σε αυτούς τις πρόσθετες αμοιβές, που ανακύπτουν κατά τη διάρκεια του δανεισμού από την παροχή εργασίας αυτών και ανάγονται στις ιδιαίτερες συνθήκες και συνακόλουθα στις ιδιαίτερες σχέσεις της με τους εργαζομένους, όπως τις πρόσθετες αμοιβές για την παροχή εργασίας τις Κυριακές και τις εξαιρέσιμες αργίες, για εργασία κατά τη διάρκεια της νύκτας, για υπερεργασία και παροχή νόμιμης υπερωριακής απασχόλησης (ΑΠ 141/2022 δημ. στη βάση δεδομένων του Α.Π.). Πρέπει να επισημανθεί ότι στο άρθρο 26 του ν. 4258/2014 ορίζεται ότι "το Πολεμικό Ναυτικό θα συμβληθεί με τους εργαζομένους των ..." και ότι "το Πολεμικό Ναυτικό θα καταβάλλει τις μηνιαίες αμοιβές που θα συμφωνηθεί για κάθε εργαζόμενο", γεγονός που καταδεικνύει ότι το Πολεμικό Ναυτικό δεν ανέλαβε την εξολοκλήρου καταβολή των μισθών που είχαν συμφωνηθεί με τα ..., αλλά αντιθέτως θα κατέβαλε τις αποδοχές που ειδικά θα συμφωνούσε με τους εργαζομένους για την παροχή της εργασίας τους. Κατόπιν τούτων, η ... ως αρχική εργοδότρια των εργαζομένων που παραχωρήθηκαν στο Πολεμικό Ναυτικό ,κατόπιν σιωπηρής συναίνεσης της και βάσει ατομικών ειδικών συμφωνιών που καταρτίσθηκε από κάθε εργαζόμενο με το Πολεμικό Ναυτικό, εξακολουθούσε να οφείλει την καταβολή των επιδομάτων εορτών. Ωστόσο, στην προκειμένη περίπτωση, σύμφωνα με τις καταθέσεις των μαρτύρων κατηγορίας, το Πολεμικό Ναυτικό κατέβαλε το 65% του αναλογούντος με βάση τις συμφωνημένες με την ... αποδοχές τους επιδόματος εορτών Πάσχα του έτους 2015 ,και κατά συνέπεια το υπόλοιπο όφειλε να καταβάλει η .... Αλλά ακόμη και ως αναδοχή χρέους να ερμηνευθεί η καταβολή μηνιαίων μισθών στους εργαζομένους από το Πολεμικό Ναυτικό, και στην περίπτωση αυτή η αναδοχή δεν αφορά το σύνολο της μισθοδοσίας των ..., αλλά αντιθέτως μόνο κατά το ύψος των αποδοχών που το Πολεμικό Ναυτικό θα κατέβαλε κατόπιν συμφωνίας προς τους εργαζομένους των .... Εντούτοις, ο κατηγορούμενος ,ως νόμιμος εκπρόσωπος των ... και παρά την υποχρέωση της τελευταίας, δεν προέβη στην καταβολή του μέρους του επιδόματος εορτών που δεν καταβλήθηκε από το Πολεμικό Ναυτικό (δευτερογενής εργοδότης) ύψους 375.506,116 ευρώ, όπως το ποσό αυτό προκύπτει κατόπιν μειώσεως σε ποσοστό 35% στους συνημμένους στην απόφαση πίνακες του επιδόματος εορτών που τους αναλογούσε. Επομένως, ο κατηγορούμενος πρέπει να κηρυχθεί ένοχος για την πράξη για την οποία κατηγορείται, την οποία τέλεσε κατ' εξακολούθηση, σύμφωνα, με το νομικό χαρακτηρισμό που απέδωσε η πρωτόδικη απόφαση, απορριπτομένου του ισχυρισμού περί πραγματικής πλάνης, δεδομένου ότι τόσο στο άρθρο 26 του ν. 4258/2014 όσο και από τον συνδυασμό των ως άνω διατάξεων του ΑΚ, προέκυψε με σαφήνεια ότι οι συμβάσεις των εργαζομένων των ... παραμένουν ισχυρές, ρητώς δε προβλεπόταν ότι εργοδότρια παραμένει η ... και όχι το Πολεμικό Ναυτικό.
Συνεπώς, δεδομένων όσων ήδη εκτέθηκαν, δεν συντρέχει πραγματική πλάνη στο πρόσωπο του κατηγορούμενου, ο οποίος διαθέτει μεγάλη εμπειρία στον χώρο των συμβάσεων και των συναλλαγών, και γνώριζε την διατήρηση της εργασιακής σχέσης με τους εργαζομένους της και τις απορρέουσες από την σχέση εργασίας υποχρεώσεις. Ωστόσο, πρέπει να αναγνωρισθεί στο πρόσωπό του η ελαφρυντική περίσταση του άρθρου 84 παρ. 2β' ΠΚ, όπως και πρωτοδίκως, διότι ωθήθηκε στην πράξη αυτή από μη ταπεινά αίτια, συνιστάμενα στην κακή οικονομική πορεία της εταιρείας, η οποία (οικονομική πορεία) ωστόσο δεν αναιρεί το στοιχείο του δόλου του κατηγορουμένου, δεδομένου ότι το μεγαλύτερο τμήμα της μισθοδοσίας καταβαλλόταν κατά την επίδικη περίοδο από το Ελληνικό Δημόσιο με αποτέλεσμα την δραστική απομείωση των οικονομικών βαρών των ...".
Ακολούθως, το ανωτέρω Δικαστήριο της ουσίας κήρυξε ένοχο τον κατηγορούμενο και ήδη αναιρεσείοντα για παράβαση του άρ. 28 παρ.1 του Ν.3996/2011 κατ' εξακολούθηση, και, αφού διατήρησε το πρωτοδίκως αναγνωρισθέν σ' αυτόν ελαφρυντικό των μη ταπεινών αιτίων (άρ. 84 παρ.2 περ. β' του ΠΚ), τον καταδίκασε σε ποινή φυλάκισης τεσσάρων (4) ετών, την οποία μετέτρεψε σε χρηματική προς πέντε (5) ευρώ για κάθε ημέρα φυλάκισης, με το ακόλουθο, κατά πιστή μεταφορά διατακτικό, και δη: "ΚΗΡΥΣΣΕΙ τον κατηγορούμενο ένοχο με το ελαφρυντικό του άρθρου του άρθρου 84 παρ. 2 β Π.Κ. όπως πρωρτοδίκως του ότι: Στην ΑΘΗΝΑ, κατά μήνα Μάιο του έτους 2015, με πρόθεση παρέβη το άρθρο 28 §1 του Ν.3996/2011, κατά τις οποίες "κάθε εργοδότης, που παραβαίνει τις διατάξεις της εργατικής νομοθεσίας τις σχετικές με τους όρους και τις συνθήκες εργασίας και συγκεκριμένα τα χρονικά όρια εργασίας, υπό την επιφύλαξη των παραγράφων 5 και 6 του άρθρου 31 του ν. 3904/2010 (Α' 218), την καταβολή δεδουλευμένων, την αμοιβή, την ασφάλεια και την υγεία των εργαζομένων ή την καταβολή της νόμιμης αποζημίωσης απόλυσης, τιμωρείται με ποινή φυλάκισης τουλάχιστον έξι μηνών ή με χρηματική ποινή τουλάχιστον εννιακοσίων (900) ευρώ ή και με τις δύο αυτές ποινές". Συγκεκριμένα, με την ιδιότητα των νομίμων εκπροσώπων (......μέλος του Δ.Σ. ο κατηγ/νος A. N.) της εταιρείας με την επωνυμία "...", που εδρεύει στο ... Αττικής, επί της οδού ..., αν και απασχόλησαν στην επιχείρηση αυτή τους κάτωθι αναφερόμενους στους κατωτέρω επισυναπτόμενους πίνακες, (857) εργαζόμενους, δεν κατέβαλε σε έκαστο εξ αυτών τα κάτωθι αναλυτικά ποσά που αφορούν δώρα Πάσχα του έτους 2015, σύμφωνα με τον ως άνω συνημμένο πίνακα".
Με τις ανωτέρω παραδοχές το Δικαστήριο της ουσίας, σε συνδυασμό σκεπτικού και διατακτικού που παραδεκτά αλληλοσυμπληρώνονται, διέλαβε στην προσβαλλόμενη απόφαση την από τις άνω διατάξεις του Συντάγματος και του Κ.Π.Δ. απαιτούμενη ειδική και εμπεριστατωμένη αιτιολογία, αφού εκθέτει σ' αυτήν με σαφήνεια, πληρότητα και χωρίς αντιφάσεις ή λογικά κενά, τα πραγματικά περιστατικά τα οποία αποδείχθηκαν από την αποδεικτική διαδικασία και συγκροτούν την αντικειμενική και υποκειμενική υπόσταση του εγκλήματος της παραβάσεως του άρθρου 28 παρ.1 του ν.3996/2011 κατ' εξακολούθηση για το οποίο καταδικάστηκε ο αναιρεσείων-κατηγορούμενος, τις σκέψεις και τους νομικούς συλλογισμούς με βάση τους οποίους υπήγαγε τα περιστατικά αυτά στις εφαρμοσθείσες ουσιαστικές ποινικές διατάξεις των άρ. 1,12,14,16,17,18, 26 παρ.1α', 27 παρ.1, 51, 53, 57, 79, 80 και 98 του ΠΚ σε συνδ. με άρ. 28 του Ν.3996/2011, τις οποίες δεν παραβίασε ούτε ευθέως, ούτε εκ πλαγίου με ασαφείς, ελλιπείς ή αντιφατικές αιτιολογίες. Ειδικότερα, το Δικαστήριο της ουσίας με την προσβαλλόμενη απόφασή του διέλαβε στην αιτιολογία του τα κρίσιμα περιστατικά για τη θεμελίωση της ανωτέρω αξιόποινης πράξης, για την οποία καταδίκασε τον αναιρεσείοντα, ήτοι τα ποσά των τακτικών μηνιαίων αποδοχών των αναφερομένων ονομαστικά οκτακοσίων πενήντα επτά (857) εργαζομένων στην εργοδότρια ανώνυμη εταιρεία με την επωνυμία "......", τα αναλογούντα στις μηνιαίες τακτικές αποδοχές ενός εκάστου των αναφερομένων (857) εργαζομένων της ανωτέρω εταιρείας ποσά δώρου Πάσχα έτους 2015, τα οποία δεν κατέβαλε η ανωτέρω εργοδότρια εταιρεία σε καθέναν των ως άνω εργαζομένων, ο χρόνος (Μάϊος 2015) κατά τον οποίο έπρεπε να καταβληθούν οι οφειλόμενες από την ως άνω εργοδότρια εταιρεία αποδοχές δώρου Πάσχα έτους 2015 προς τους εργαζόμενους, το ύψος των οποίων (οφειλομένων επιδομάτων εορτών Πάσχα έτους 2015) είχε ορισθεί με τις ατομικές συμβάσεις εργασίας των ανωτέρω εργαζομένων και το νόμο, και οφείλονται από τον κατηγορούμενο σε καθέναν από τους ως άνω εργαζόμενους στην ανωτέρω εργοδότρια εταιρεία. Επίσης, ενόψει της ιδιότητας της ανωτέρω εργοδότριας ως νομικού προσώπου, και συγκεκριμένα ανώνυμης εταιρείας με την προαναφερθείσα επωνυμία, προσδιορίζονται στο αιτιολογικό της προσβαλλόμενης απόφασης η εταιρική της μορφή και η έδρα της, και διαλαμβάνονται περιστατικά από τα οποία προκύπτει η θέση και η ιδιότητα του κατηγορούμενου-αναιρεσείοντος στην ως άνω εργοδότρια εταιρεία, κατά τον κρίσιμο χρόνο, από τα οποία προκύπτει η υποχρέωσή του για την καταβολή των οφειλομένων αποδοχών δώρου Πάσχα έτους 2015 στους ανωτέρω εργαζόμενους, και δη ότι ο κατηγορούμενος ,κατά μήνα Μάιο 2015, είχε την ιδιότητα του οικονομικού διευθυντή και του μέλους του διοικητικού συμβουλίου της εργοδότριας εταιρείας με την επωνυμία "......", βάσει του από 29-6-2012 πρακτικού της υπ' αρ. 173 απόφασης του Δ.Σ. αυτής που εξακολουθούσε όπως προκύπτει από τη δημοσίευση στο υπ'αρ.9734/18-9-2014 ΦΕΚ, με το οποίο του είχε ανατεθεί η εκπροσώπηση και δέσμευση της ως άνω εταιρείας σε κάθε συναλλαγή, ενεργούντος από κοινού μετά του B. H. (συγκατηγορούμενου - μη αναιρεσείοντος). Εξάλλου, δεν ήταν αναγκαία ιδιαίτερη αιτιολογία του δόλου του κατηγορούμενου-αναιρεσείοντος, αφού, για τη στοιχειοθέτηση του ανωτέρω αδικήματος, υποκειμενικώς αρκεί ο απλός δόλος, ο οποίος εξυπακούεται ότι ενυπάρχει στην παραγωγή των περιστατικών που απαρτίζουν την αξιόποινη αυτή πράξη. Ο αναιρεσείων, με τις μερικότερες αιτιάσεις του, που εμπεριέχονται στην υπό κρίση αίτηση αναίρεσης, πλήττει την προσβαλλόμενη απόφαση για απόλυτη ακυρότητα που συνέβη κατά τη διαδικασία στο ακροατήριο και για έλλειψη αιτιολογίας, αιτιώμενος ότι απορρίφθηκαν σιωπηρά οι προβληθέντες ενώπιον του Δικαστηρίου της ουσίας αρνητικοί της κατηγορίας ισχυρισμοί του περί μη στοιχειοθέτησης του ανωτέρω αδικήματος, για το οποίο καταδικάστηκε, λόγω: α) της αδυναμίας καταβολής από την ανωτέρω εργοδότρια εταιρεία των οφειλομένων ποσών δώρου Πάσχα έτους 2015 στους ανωτέρω εργαζόμενους αυτής, και β) της θέσης του ιδίου, ως απλού μέλους του διοικητικού συμβουλίου της ανωτέρω εργοδότριας εταιρείας και της μη συμμετοχής του, εν τοις πράγμασι, στη διοίκησή της. Ειδικότερα, από την επισκόπηση των πρακτικών της προσβαλλόμενης απόφασης, προκύπτει ότι ο αναιρεσείων-κατηγορούμενος για την θεμελίωσή των ανωτέρω ισχυρισμών του επικαλέστηκε ,δια της εκπροσωπησάσης αυτόν συνηγόρου, κατά λέξη τα ακόλουθα: "....
Εν προκειμένω: 1.1.1 Η εταιρεία "... Α.Ε." (η "...") περιήλθε σε δεινή οικονομική κατάσταση, για τους εξής λόγους: (i) λόγω της παύσης καταβολής εκ μέρους του Ελληνικού Δημοσίου των δόσεων που προβλέπονταν από τις δύο συμβάσεις κατασκευής υποβρυχίων (τα "...") και πιo συγκεκριμένα, (α) της Σύμβασης 012Β/2000, για την κατασκευή 4 νέων ... τύπου 214 (Πρόγραμμα ...) και (β) της Σύμβασης 021Β/2002 για την επισκευή και εκσυγχρονισμό ενός παλαιού ... τύπου 209 και κατασκευής δύο νέων τύπου 214 (Πρόγραμμα ...), που ήταν το μοναδικό έσοδό της μετά τη σύναψη της Εκτελεστικής Συμφωνίας της 27ης Οκτωβρίου 2010 (κυρωθείσας με το Ν. 3885/2010), αφ' ενός, και (ii) λόγω του πολύ αυστηρού περιορισμού στις δραστηριότητες της ..., που επεβλήθη από το Ελληνικό Δημόσιο, κατ' εφαρμογή της απόφασης Ε(2008)3118 της Ευρωπαϊκής Επιτροπής του Ιουλίου 2008, με την οποία το Ελληνικό Δημόσιο επετάσσετο να ανακτήσει από την ... κρατικές ενισχύσεις που κρίθηκαν παράνομες..... Ωστόσο, μείζον ζήτημα ανέκυψε κατά την εκτέλεση της συμφωνίας ως προς την ερμηνεία αυτής. Συγκεκριμένα, το Ελληνικό Δημόσιο, παρά τις περί του αντιθέτου δημόσιες θέσεις και διαβεβαιώσεις του, υιοθέτησε αιφνιδίως τη θέση ότι ο όρος για την αποχή της ... από πολιτικές δραστηριότητες για 15 έτη κάλυπτε όλες τις δραστηριότητες των Ναυπηγείων της πλην αυτών που αφορούσαν σε κύριο αμυντικό εξοπλισμό του Ελληνικού Πολεμικού Ναυτικού και μόνον. Σύμφωνα με την ερμηνεία αυτή, αμυντικά προγράμματα τρίτων κρατών, πλην της Ελλάδος, καθώς και Ελληνικά αμυντικά προγράμματα που αφορούσαν στην προμήθεια εξοπλισμού διττής χρήσης ενέπιπταν στην εν λόγω απαγόρευση. Έτσι, τον Αύγουστο του έτους 2011, ο τότε Υπουργός Εθνικής Αμύνης αποφάσισε ότι η συμμετοχή της ... σε διαγωνισμό του Πολεμικού Ναυτικού για την επισκευή δύο πλωτών δεξαμενών παραβίαζε την απόφαση εφαρμογής και ως εκ τούτου η ... ετέθη εκτός διαγωνισμού. Σημειωτέον ότι, λόγω της οικονομικής κατάστασης της χώρας, δεν έχουν προκηρυχθεί έκτοτε διαγωνισμοί για άλλα αμυντικά προγράμματα (κυρίου αμυντικού εξοπλισμού), ούτε ασφαλώς έχει ανατεθεί στην ... οποιοδήποτε πρόγραμμα. Κατόπιν τούτων, η ... βρέθηκε σε εξαιρετικά δύσκολη οικονομική κατάσταση, καθώς έπρεπε να λειτουργήσει αποκλειστικώς και μόνον με τα έσοδα που απεκόμιζε από τα δύο προγράμματα των .... Σημειωτέον ότι σημαντικότατο μέρος των εισπράξεων εξ αυτών ανήκε και έπρεπε να καταβληθεί από την ... στον κύριο Υποκατασκευαστή "..." (και σε άλλους ασφαλώς υποκατασκευαστές και υπεργολάβους)........ Επί της κρινόμενης υποθέσεως, υπό την ιδιότητα του απλού μέλους του Δ.Σ. της εταιρείας για την επίδικη χρονική περίοδο, δεν υπέχω ουδεμία ποινική ευθύνη για τη μη καταβολή των επίδικων ποσών, καθώς ουδέποτε ανατέθηκε σε εμένα η αρμοδιότητα καταβολής μισθών στους εργαζομένους της επιχείρησης ούτε ήλθα ποτέ σε επαφή με οιονδήποτε εργαζόμενο για θέματα αναφορικά με την καταβολή μισθών. Μάλιστα, ουδέποτε ασχολήθηκα με τη διοίκηση της εταιρείας, είμαι κάτοικος εξωτερικού, έχω τις κύριες επαγγελματικές μου δραστηριότητες στο εξωτερικό και ουδέποτε μετοίκησα στην Αθήνα προκειμένου να ασχοληθώ ενεργά με αυτήν. Απ' όλα τα παραπάνω, προκύπτει ότι ουδεμία - παράλληλη προς το Πολεμικό Ναυτικό - υποχρέωση έφερε η εταιρεία "... Α.Ε." έναντι των εργαζομένων καταβολής του επίδικου δώρου Πάσχα για το έτος 2015, καθώς πραγματικός εργοδότης τους κατά τον επίδικο χρόνο ήταν το Πολεμικό Ναυτικό. Ακόμα όμως και στην περίπτωση που γινόταν δεκτό ότι η ... ήταν εργοδότης κατά τον επίδικο χρόνο παραλλήλως προς το Πολεμικό Ναυτικό, προκύπτει από τα αναλυτικώς αναφερόμενα ανωτέρω πραγματικά περιστατικά η αντικειμενική αδυναμία της εταιρείας προς καταβολή των επίδικων ποσών συνεπεία της δεινής οικονομικής κατάστασης στην οποία αυτή περιήλθε μετά την παύση καταβολής δόσεων από το Ελληνικό Δημόσιο, που ήταν αναγκαστικά πλέον (για τους λόγους που εξήγησα διεξοδικά) το αποκλειστικό έσοδό της. Άλλωστε, προσωπικώς, ουδεμία εν τοις πράγμασι εμπλοκή είχα στην καταβολή της μισθοδοσίας και εν γένει οιασδήποτε πράξης διοικήσεως της εταιρείας.
Συνεπώς, δεν υπήρχε κατά τον χρόνο τέλεσης των φερομένων πράξεων ούτε η υποχρέωση ούτε η αντικειμενική δυνατότητα καταβολής των οφειλομένων ποσών....". Οι ανωτέρω αιτιάσεις του αναιρεσείοντος είναι αβάσιμες, διότι από την επισκόπηση, για τις ανάγκες του αναιρετικού ελέγχου, των πρακτικών της προσβαλλόμενης απόφασης (σελ.31, 33-34) προκύπτει ότι το δικάσαν Δικαστήριο προέβη σε αποτελεσματική εξέταση όλων των ανωτέρω επιχειρημάτων του αναιρεσείοντος αναφορικά με την επικαλούμενη απ' αυτόν: α) οικονομική αδυναμία της εργοδότριας εταιρείας με την επωνυμία "......" να καταβάλλει τα οφειλόμενα ποσά δώρου Πάσχα έτους 2015 προς τους εργαζόμενους αυτής και β) την έλλειψη διαχειριστικής και εκπροσωπευτικής του εξουσίας, απάντησε δε στους προβληθέντες αντίστοιχους αρνητικούς της κατηγορίας ισχυρισμούς του (αναιρεσείοντος), απορρίπτοντας αυτούς, με την προσήκουσα αιτιολογική επάρκεια και τη δέουσα νομική προσέγγιση, χωρίς να στερήσει αυτόν του δικαιώματος του για δίκαιη δίκη, αφού από το σύνολο των παραδοχών του σκεπτικού της προσβαλλόμενης απόφασης προκύπτει, ότι το Δικαστήριο της ουσίας, αξιολογώντας και συνεκτιμώντας ανέλεγκτα το σύνολο του αποδεικτικού υλικού, κατέληξε στην περί της ενοχής του (αναιρεσείοντος) κρίση, διαλαμβάνοντας την προεκτεθείσα ειδική και εμπεριστατωμένη αιτιολογία. Περαιτέρω, επίσης αβάσιμες είναι και οι αιτιάσεις του αναιρεσείοντος με τις οποίες πλήττει την προσβαλλόμενη απόφαση για έλλειψη αιτιολογίας, αιτιώμενος ότι δεν αναφέρονται σ' αυτήν οι διατάξεις της εργατικής νομοθεσίας ,στις οποίες παραπέμπει το εφαρμοσθέν στην ένδικη υπόθεση άρθρο 28 παρ.1 του ν. 3996/2011. Τούτο δε, διότι, όπως εκτέθηκε στην αντίστοιχη νομική σκέψη της παρούσας, για τη στοιχειοθέτηση της ένδικης αξιόποινης πράξης της μη καταβολής του δώρου Πάσχα (άρ. 28 παρ.1 του ν. 3996/2011) στους εργαζόμενους, είναι αρκετή η παράθεση των κρίσιμων, για τη θεμελίωση του προβλεπόμενου, απ' αυτές αδικήματος, περιστατικών, και δη του χρόνου κατά τον οποίο διήρκεσε η σύμβαση εργασίας, των μηνιαίων τακτικών και εκτάκτων αποδοχών του εργαζόμενου, του συνόλου αυτών, του ποσού που καταβλήθηκε στον εργαζόμενο έναντι αυτών και του χρόνου που έπρεπε να καταβληθούν οι οφειλόμενες από τον κατηγορούμενο αποδοχές στον εργαζόμενο και αν το ύψος των αποδοχών και ο χρόνος καταβολής τους είχε ορισθεί από ατομική σύμβαση εργασίας ή διαιτητική απόφαση ή από το νόμο ή από το έθιμο, επί δε εργοδότη ,που είναι νομικό πρόσωπο, πρέπει να προσδιορίζεται η μορφή του και ,αν πρόκειται για εταιρεία, η εταιρική της μορφή, καθώς και τα περιστατικά από τα οποία προκύπτει η θέση και η ιδιότητα την οποία είχε ο κατηγορούμενος στην εταιρεία αυτή, κατά τον κρίσιμο χρόνο, ώστε να προκύπτει η υποχρέωσή του για την καταβολή των αποδοχών. Εξ αντιδιαστολής των ανωτέρω ,που αποτελούν την πάγια θέση της νομολογίας επί του ανωτέρω αδικήματος, προκύπτει ότι δεν είναι αναγκαίο να παρατίθενται στην προσβαλλόμενη καταδικαστική απόφαση οι διατάξεις της υπ' αρ. 19040/1981 κοινής υπουργικής απόφασης των υπουργών οικονομικών και εργασίας (ΦΕΚ Β'-742/1981) περί "χορήγησης επιδομάτων εορτών Χριστουγέννων και Πάσχα στους μισθωτούς όλης της χώρας που απασχολούνται με σχέση εργασίας ιδιωτικού δικαίου", και δη το άρθρο 1 παρ.1 στοιχ.β' αυτής, που ορίζει ότι "Όλοι οι μισθωτοί, που αμείβονται με μισθό ή ημερομίσθιο δικαιούνται, από τους πάσης φύσεως εργοδότες τους α)...., β) επίδομα εορτών Πάσχα, ίσο με 15 ημερομίσθια για τους αμειβόμενους με ημερομίσθιο", τις οποίες, εν προκειμένω, παραβίασε ο κατηγορούμενος - αναιρεσείων μη καταβάλλοντας τα επίδικα υποχρεωτικά δώρα Πάσχα έτους 2015 στους (857) εργαζόμενους της ως άνω εργοδότριας εταιρείας. Μετά ταύτα, μη υπάρχοντος άλλου παραδεκτού αναιρετικού λόγου προς έρευνα, πρέπει η υπό κρίση αίτηση αναίρεσης να απορριφθεί και να καταδικαστεί ο αναιρεσείων στα δικαστικά έξοδα (άρθρο 578 παρ. 1 Κ.Ποιν.Δ.).
ΓΙΑ ΤΟΥΣ ΛΟΓΟΥΣ ΑΥΤΟΥΣ
ΑΠΟΡΡΙΠΤΕΙ την με αρ.πρωτ. 3379/2023 αίτηση του N. A. του A., κατοίκου ..., για αναίρεση της υπ` αριθ. ΖΤ 1289/2023 απόφασης του Τριμελούς Πλημμελειοδικείου Αθηνών. Και
ΕΠΙΒΑΛΛΕΙ στον αναιρεσείοντα τα δικαστικά έξοδα, που ανέρχονται σε διακόσια πενήντα (250) ευρώ.
Κρίθηκε και αποφασίσθηκε στην Αθήνα στις 10 Νοεμβρίου 2023.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 12 Δεκεμβρίου 2023.
Η ΑΝΤΙΠΡΟΕΔΡΟΣ Ο ΓΡΑΜΜΑΤΕΑΣ
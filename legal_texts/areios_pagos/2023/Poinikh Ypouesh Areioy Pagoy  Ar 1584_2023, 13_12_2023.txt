Αριθμός 1584/2023
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ζ' ΠΟΙΝΙΚΟ ΤΜΗΜΑ-(ΩΣ ΣΥΜΒΟΥΛΙΟ)
Συγκροτήθηκε από τους Δικαστές: Γεώργιο Χριστοδούλου, Αντιπρόεδρο του Αρείου Πάγου, Ελευθέριο Σισμανίδη, Σπυρίδωνα Κουτσοχρήστο, Γεώργιο Παπαγεωργίου-Εισηγητή και Φώτιο Μουζάκη, Αρεοπαγίτες.
Συνήλθε ως Συμβούλιο σε δημόσια συνεδρίαση στο ακροατήριο του στις 13 Δεκεμβρίου 2023, με την παρουσία της Αντεισαγγελέα του Αρείου Πάγου Ευσταθίας Καπαγιάννη (γιατί κωλύεται η Εισαγγελέας) και της Γραμματέα Ευθυμίας Καλογεροπούλου, για να δικάσει την έφεση του εκκαλούντος-εκζητουμένου R. X. του F. και της L., γεννηθέντος στις 7-1-1993 στην ..., υπηκόου ....., κατοίκου ... και ήδη κρατουμένου στο Κ.Κ. ..., ο οποίος δεν παραστάθηκε, κατά της υπ' αριθμ. 420/19-10-2023 απόφασης του Συμβουλίου Εφετών .... Το Συμβούλιο Εφετών ... με την ως άνω απόφασή του γνωμοδότησε υπέρ της εκδόσεως του ανωτέρω στις ... Αρχές.
Κατά της αποφάσεως αυτής ο εκζητούμενος και ήδη εκκαλών, άσκησε την από 19-10-2023 και με αριθμό 38/2023 έφεση, για τους λόγους που αναφέρονται σ' αυτήν, η οποία συντάχθηκε ενώπιον της Γραμματέως του Εφετείου ... Αγλαΐας Κυπρίου και καταχωρίστηκε στο οικείο πινάκιο με τον αριθμό 975/23. Προκειμένης συζητήσεως
Αφού άκουσε τον Αντεισαγγελέα ο οποίος πρότεινε να απορριφθεί η έφεση ως ανυποστήρικτη,
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Ι. Σύμφωνα με το άρθρο 451 παρ. 1 του νΚΠΔ (Ν. 4620/2019, ΦΕΚ Α' 96/11.6.2019), κατά της οριστικής απόφασης του Συμβουλίου Εφετών με την οποία τούτο γνωμοδότησε κατά το άρθρο 450 του ιδίου Κώδικα, επί αιτήσεως εκδόσεως αλλοδαπού, επιτρέπεται στον εκζητούμενο και στον εισαγγελέα εφετών να ασκήσουν έφεση στον Άρειο Πάγο μέσα σε πέντε ημέρες από τη δημοσίευση της αποφάσεως στο ακροατήριο, σύμφωνα με τις διατυπώσεις του άρθρου 474, στο οποίο γίνεται παραπομπή. Στην έφεση πρέπει να διατυπώνονται και οι λόγοι για τους οποίους ασκείται σύμφωνα με τις διατάξεις των άρθρων 498 και 474 παρ. 1, 4 ΚΠΔ, ενώ από τη διάταξη του άρθρου 468 του ιδίου Κώδικα προκύπτει ότι το μεταβιβαστικό αποτέλεσμα της έφεσης προσδιορίζεται από την έκταση και το περιεχόμενο των προβαλλομένων λόγων της, στην έρευνα των οποίων περιορίζεται το δευτεροβάθμιο δικαστήριο, που έχει την εξουσία να κρίνει μόνο για τα μέρη εκείνα της πρωτόδικης απόφασης, στα οποία αναφέρονται οι προτεινόμενοι από τον εκκαλούντα λόγοι έφεσης (ΑΠ 1487/2019). Τούτο ισχύει και επί του ενδίκου μέσου της εφέσεως ενώπιον του αρμοδίου, κατ' άρθρο 451 παρ. 1 ΚΠΔ, Τμήματος του Αρείου Πάγου κατά της περί εκδόσεως αλλοδαπού αποφάσεως του Συμβουλίου Εφετών (ΑΠ 480/2020, ΑΠ 532/2019). Περαιτέρω κατά τις διατάξεις του άρθρου 321 παρ. 1, 2, 4 και 5 του ΚΠΔ, οι οποίες σύμφωνα με το άρθρο 500 του ίδιου κώδικα εφαρμόζονται και στην κατ' έφεση δίκη, η κλήση του κατηγορούμενου προς εμφάνιση συντάσσεται σε δύο αντίτυπα, από τα οποία το ένα επιδίδεται στον κατηγορούμενο και το άλλο επισυνάπτεται στη δικογραφία κατά τη συζήτηση της υποθέσεως. Η κλήση προς εμφάνιση, με ποινή ακυρότητας πρέπει να περιέχει όσα και το κλητήριο θέσπισμα, η δε έλλειψη στοιχείου του κύρους της κλήσης αποδεικνύεται ή από την κλήση που επιδόθηκε στον κατηγορούμενο ή από το υπάρχον στη δικογραφία αντίτυπο αυτής και σε έλλειψή της από το αποδεικτικό επιδόσεως. Μεταξύ των στοιχείων, που πρέπει να περιέχει η κλήση προς εμφάνιση, κατά το άρθρο 321 παρ. 2 εδ. γ', η ερήμην εκδίκαση ως συνέπεια της μη εμφάνισης του κατηγορουμένου πρέπει να αναγράφεται τόσο στο κλητήριο θέσπισμα όσο και στην κλήση και η μη τήρηση του ανωτέρω εδαφίου, σύμφωνα με την παρ. 4 του ίδιου άρθρου, έχει ως αποτέλεσμα το απαράδεκτο της συζήτησης.
ΙΙ. Στην προκειμένη περίπτωση, από το αντίγραφο της 975/8.11.2023 κλήσης και το από 9.11.2023 αποδεικτικό επίδοσης της κλήσης που επιδόθηκε στον εκκαλούντα R. X. και αναγνώσθηκαν στο ακροατήριο, προκύπτει ότι στην κλήση για την εμφάνιση του κατηγορουμένου στο Δικαστήριο του Αρείου Πάγου για τη δικάσιμο της 13.12.2023 δεν αναφέρεται ότι η μη εμφάνιση του κατηγορούμενου έχει ως συνέπεια την ερήμην εκδίκαση της υποθέσεως. Πρέπει, επομένως, σύμφωνα με τα εκτιθέμενα στη μείζονα σκέψη, να κηρυχθεί απαράδεκτη η συζήτηση της έφεσης.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Κηρύσσει απαράδεκτη τη συζήτηση της από 19.10.2023 και αύξ. αρ. 38 έφεσης του R. X. του F.
Κρίθηκε και αποφασίσθηκε στην Αθήνα στις 13 Δεκεμβρίου 2023.
Εκδόθηκε στην Αθήνα στις 13 Δεκεμβρίου 2023.
Ο ΑΝΤΙΠΡΟΕΔΡΟΣ Η ΓΡΑΜΜΑΤΕΑΣ
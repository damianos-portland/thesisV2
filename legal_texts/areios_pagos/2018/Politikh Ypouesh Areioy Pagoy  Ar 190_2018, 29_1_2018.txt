Αριθμός 190/2018
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Α2' Πολιτικό Τμήμα
ΣΥΓΚΡΟΤΗΘΗΚΕ από τους Δικαστές: Ιωσήφ Τσαλαγανίδη, Προεδρεύοντα Αρεοπαγίτη, Αβροκόμη Θούα, Μιλτιάδη Χατζηγεωργίου, Γεώργιο Αποστολάκη και Κυριάκο Οικονόμου, Αρεοπαγίτες.
ΣΥΝΕΔΡΙΑΣΕ σε Συμβούλιο στο κατάστημά του, στις 29 Ιανουαρίου 2018, με την παρουσία και της γραμματέως, Θεοδώρας Παπαδημητρίου, προκειμένου να αποφανθεί επί της από 16 Ιανουαρίου 2018 αίτησης αυτοεξαίρεσης του Αντιπροέδρου του Αρείου Πάγου Γεωργίου Σακκά προς τον Πρόεδρο του Αρείου Πάγου, με το εξής περιεχόμενο: "Προς τον Πρόεδρο του Αρείου Πάγου. Αίτηση αυτοεξαίρεσης του Γεωργίου Σακκά. Αντιπρόεδρο του Αρείου Πάγου. Στη δικάσιμο της 29-1-2018 συζητείται στο Α2 Τμήμα, στο οποίο προεδρεύω, η με αριθμό πινακίου 29 αίτηση για αναίρεση της 97/2014 αποφάσεως του Εφετείου Κερκύρας του Α. Λ. κατά της Β. Λ., κατά την οποία θα παραστεί ως πληρεξούσιος δικηγόρος του αναιρεσείοντος ο Ι. Ρ., δικηγόρος ., ανιψιός της γυναίκας μου Μ. Σ. (γιος του αδερφού της Η. Ρ.).
Επειδή, ως εκ τούτου, είναι πολύ πιθανόν να προκληθούν σε βάρος μου υπόνοιες μεροληψίας, παρακαλώ να εξαιρεθώ ως Πρόεδρος του ανωτέρω Δικαστηρίου από τη συζήτηση της υπόθεσης αυτής (άρθρ. 52 παρ.1 περ. στ' και 55 παρ.1 ΚΠολΔ).
Αθήνα, 16-1-2018. Ο αιτών Γεώργιος Σακκάς Αντιπρόεδρος του Αρείου Πάγου" Η αίτηση αφορά την υπόθεση μεταξύ:
Του αναιρεσείοντος: Α. Λ. του Ε., κατοίκου .... Της αναιρεσίβλητης: Β. συζύγου Α. Λ., κατοίκου .... Εισηγήτρια ορίστηκε η Αρεοπαγίτης Αβροκόμη Θούα.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Από τις διατάξεις των άρθρων 52 παρ. 1 περ. στ' και 55 παρ. 1 και 4 του ΚΠολΔ, σε συνδυασμό με εκείνη του άρθρου 6 παρ. 1 της ΕΣΔΑ, που υπηρετούν πρωτίστως την αμεροληψία της δικαιοσύνης, προκύπτει ότι οι δικαστές, (είτε των πολυμελών, είτε των μονομελών δικαστηρίων), μπορούν να προτείνουν την εξαίρεσή τους (δήλωση αυτοεξαίρεσης) ή να εξαιρεθούν από οποιοδήποτε διάδικο, αν συντρέχει στο πρόσωπό τους κάποιος από τους αναφερόμενους στη διάταξη του άρθρου 52 παρ. 1 ΚΠολΔ λόγους, μεταξύ των οποίων και αυτός της πρόκλησης υπόνοιας μεροληψίας, διότι δεν είναι επιτρεπτό να δικάζουν υπό την σκιά και απλής έστω υπόνοιας ως προς την αντικειμενικότητά τους.
Η παραπάνω αίτηση αυτοεξαίρεσης, η οποία δεν υπόκειται σε κάποιο χρονικό περιορισμό, υποβάλλεται (επί πολυμελών δικαστηρίων) στον πρόεδρο του δικαστηρίου, το οποίο αποφασίζει (σε συμβούλιο) χωρίς τη συμμετοχή εκείνου που υπέβαλε τη δήλωση και χωρίς συζήτηση στο ακροατήριο (ΑΠ 475/92, ΑΠ 1587/12). Στην προκειμένη περίπτωση, η προς τον Πρόεδρο του Αρείου Πάγου υποβληθείσα από τον Αντιπρόεδρο του Αρείου Πάγου Γεώργιο Σακκά, με αριθ. Πρωτ. 141/16-1-2018 από 16-1-2018 αίτηση, με την οποία δηλώνει την αυτοεξαίρεσή του, λόγω συνδρομής στο πρόσωπό του διαλαμβανομένου σ' αυτή λόγου εξαίρεσης από την εκδίκαση της αναφερόμενης στην τελευταία υποθέσεως, παραδεκτώς φέρεται προς συζήτηση ενώπιον του (ως συμβουλίου συνεδριάζοντος) δικαστηρίου τούτου, είναι νομικά βάσιμη, στηριζόμενη στις προαναφερόμενες διατάξεις και πρέπει να ερευνηθεί περαιτέρω κατ' ουσίαν.
Από τα έγγραφα της δικογραφίας πιθανολογήθηκαν (άρθρο 60 ΚΠολΔ) τα ακόλουθα: Κατά τη δικάσιμο της 29/1/2018 πρόκειται να συζητηθεί ενώπιον του Α2 Πολιτικού τμήματος του Αρείου Πάγου, στο οποίο προεδρεύει ο Αντιπρόεδρος του Αρείου Πάγου, Γεώργιος Σακκάς, η από 18/7/2017 αίτηση του Α. Λ. του Ε. κατά της Β. συζύγου Α. Λ., το γένος Γ. Α. (αρ. πινακίου 29) για αναίρεση της υπ' αριθμ. 97/2014 οριστικής και τελεσίδικης απόφασης του Τριμελούς Εφετείου Κέρκυρας.
Στην υπόθεση αυτή θα παραστεί ως πληρεξούσιος δικηγόρος του αναιρεσείοντος ο Ι. Ρ., δικηγόρος ., ο οποίος είναι ανιψιός της γυναίκας του Αντιπροέδρου του Αρείου Πάγου Μ. Σ. (γιος του αδελφού της Η. Ρ.).
Κατόπιν τούτων, επειδή είναι ενδεχόμενο, να προκληθούν υπόνοιες μεροληψίας ως προς την κρίση του ανωτέρω Αντιπροέδρου του Αρείου Πάγου, συντρέχει νόμιμη περίπτωση, που επιβάλλει την εξαίρεσή του από τη σύνθεση του Δικαστηρίου, το οποίο θα δικάσει την ανωτέρω υπόθεση, σύμφωνα με το άρθρο 52 παρ. 1 περ. στ' του ΚΠολΔ. Κατ' ακολουθίαν, αφού πιθανολογήθηκε ο λόγος αυτός εξαίρεσης του ανωτέρω Αντιπροέδρου του Αρείου Πάγου, πρέπει να γίνει δεκτή η υπό κρίση αίτηση όπως ορίζεται ειδικότερα στο διατακτικό.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Αποφαίνεται, ότι συντρέχει στο πρόσωπο του Αντιπροέδρου του Αρείου Πάγου Γεωργίου Σακκά λόγος εξαίρεσής του από τη σύνθεση του Δικαστηρίου που θα δικάσει την από 18/7/2017 αίτηση του Α. Λ. κατά της Β. συζύγου Α. Λ., το γένος Γ. Α., για αναίρεση της 97/2014 οριστικής και τελεσίδικης αποφάσεως του Τριμελούς Εφετείου Κέρκυρας.
ΚΡΙΘΗΚΕ, αποφασίσθηκε και δημοσιεύθηκε στην Αθήνα, στις 29 Ιανουαρίου 2018.
Ο ΠΡΟΕΔΡΕΥΩΝ ΑΡΕΟΠΑΓΙΤΗΣ Η ΓΡΑΜΜΑΤΕΑΣ
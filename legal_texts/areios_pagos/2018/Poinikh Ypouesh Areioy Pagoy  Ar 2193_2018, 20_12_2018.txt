Αριθμός 2193/2018
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ε' ΠΟΙΝΙΚΟ ΤΜΗΜΑ-(ΩΣ ΣΥΜΒΟΥΛΙΟ)
Συγκροτήθηκε από τους Δικαστές: Μαρία Χυτήρογλου, Αντιπρόεδρο του Αρείου Πάγου, Διονυσία Μπιτζούνη, Βασιλική Ηλιοπούλου, Βασιλική Μπαζάκη - Δρακούλη και Πηνελόπη Παρτσαλίδου - Κομνηνού Εισηγήτρια, Αρεοπαγίτες.
Συνήλθε ως συμβούλιο στο Κατάστημά του στις 14 και 20 Δεκεμβρίου 2018, με την παρουσία του Αντεισαγγελέως του Αρείου Πάγου Ιωάννη Προβατάρη.(γιατί κωλύεται η Εισαγγελέας) και του Γραμματέως Γεράσιμου Βάλσαμου, για να δικάσει την έφεση του εκκαλούντος - εκζητουμένου B. G. του E. και M., γεν.στο ... στις 17-8-1971, ήδη κρατούμενου στο Κατάστημα Κράτησης Κορυδαλλού, ο οποίος παραστάθηκε στο ακροατήριο με την συνήγορο της υπερασπίσεως του Σοφία Σαριπανίδου, κατά της υπ'αριθμ. 23/16-10-2018 απόφασης του Συμβουλίου Εφετών Θράκης. Το Συμβούλιο Εφετών Θράκης με την ως άνω απόφασή του γνωμοδότησε υπέρ της εκδόσεως του ανωτέρω στις Δικαστικές Αρχές της Αλβανίας.
Κατά της αποφάσεως αυτής ο εκζητούμενος και τώρα εκκαλών, άσκησε την με αριθμό και ημερομηνία ...-10-2018 έφεση, για τους λόγους που αναφέρονται σ' αυτήν, η οποία συντάχθηκε ενώπιον του Γραμματέως του Ποινικού Τμήματος του Εφετείου Θράκης Ε. Ζ. και καταχωρίστηκε στο οικείο πινάκιο με τον αριθμό .../18. Προκειμένης συζητήσεως
Αφού άκουσε
τον εκζητούμενο και την συνήγορο υπερασπίσεως, που με προφορική ανάπτυξη ζήτησαν όσα αναφέρονται στα σχετικά πρακτικά και τον Αντεισαγγελέα ο οποίος πρότεινε να γίνει τυπικά δεκτή και να απορριφθεί στην ουσία η από 17-10-2018 και με αριθμό .έφεση του ανωτέρω, κατά της αποφάσεως του Συμβουλίου Εφετών Θράκης με αριθμό .2018.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Σύμφωνα με το άρθρο 451 παρ.1 Κ.Ποιν.Δ., κατά της οριστικής απόφασης του συμβουλίου εφετών, με την οποία αυτό γνωμοδότησε, κατά το άρθρο 450 του ιδίου Κώδικα, επί αιτήσεως εκδόσεως αλλοδαπού, επιτρέπεται στον εκζητούμενο και στον εισαγγελέα να ασκήσουν έφεση στο Ποινικό Τμήμα του Αρείου Πάγου μέσα σε είκοσι τέσσερις ώρες από τη δημοσίευση της απόφασης συντασσομένης σχετικής έκθεσης από το γραμματέα εφετών. Επομένως, η υπό κρίση από 17-10-2018 με αριθμό εκθέσεως ./2018 έφεση του εκκαλούντος εκζητουμένου B. G. του E. και M. που γεννήθηκε στο ... της Αλβανίας, Αλβανού υπηκόου και ήδη κρατουμένου στο Κατάστημα Κρατουμένων Κορυδαλλού που ασκήθηκε ενώπιον του Γραμματέα του Ποινικού τμήματος του Εφετείου Θράκης κατά της με αριθμό 23/2018 απόφασης (βουλεύματος) του Συμβουλίου Εφετών Θράκης, με την οποία αυτό γνωμοδότησε υπέρ της έκδοσής του στο κράτος της Αλβανίας, προκειμένου να εκτίσει ποινή φυλάκισης ενός (1) έτους που του επιβλήθηκε με την με αριθμό (336)-33 της 17-4-2018 Ποινική Απόφαση του Δικαστηρίου της Δικαστικής Περιφέρειας του Pogradec Αλβανίας, η εκτέλεση της οποίας διατάχθηκε με την ... από 8-6-2018 Εντολή της Εισαγγελίας παρά το πρωτοβάθμιο Δικαστήριο Pogradec, για την αξιόποινη πράξη της "ενδοοικογενειακής βίας", ασκήθηκε νομοτύπως και εμπροθέσμως (η απόφαση - βούλευμα του Συμβουλίου Εφετών Θράκης δημοσιεύτηκε στις 16-10-2018 και ώρα 12.45 και η έφεση ασκήθηκε στις 17-10-2018 και ώρα 11.00 ), οπότε πρέπει να γίνει τυπικά δεκτή και ερευνηθεί κατ' ουσίαν. Από τη διάταξη του άρθρου 502 παρ. 2 Κ.Ποιν.Δ. προκύπτει, ότι το μεταβιβαστικό αποτέλεσμα της εφέσεως προσδιορίζεται από την έκταση και το περιεχόμενο των λόγων της, στην έρευνα των οποίων περιορίζεται το δευτεροβάθμιο δικαστήριο, που έχει εξουσία να κρίνει επί εκείνων μόνο των μερών της πρωτόδικης αποφάσεως, στα οποία αναφέρονται οι προβαλλόμενοι από τον εκκαλούντα λόγοι εφέσεως, οι οποίοι διατυπώνονται στη συντασσόμενη συναφώς, κατά το άρθρ. 474 παρ. 2 Κ.Ποιν.Δ., έκθεση εφέσεως. Τούτο ισχύει και επί του ενδίκου μέσου της εφέσεως ενώπιον του αρμόδιου, κατ' άρθρ. 451 παρ. 1 Κ.Ποιν.Δ., Τμήματος του Αρείου Πάγου εναντίον της περί εκδόσεως αλλοδαπού αποφάσεως του Συμβουλίου Εφετών. Περαιτέρω, κατά το άρθρο 28 παρ. 1 εδ. α' του Συντάγματος, οι γενικά παραδεγμένοι κανόνες του διεθνούς δικαίου, καθώς και οι διεθνείς συμβάσεις, από την επικύρωσή τους με νόμο και τη θέση τους σε ισχύ σύμφωνα με τους όρους καθεμιάς, αποτελούν αναπόσπαστο μέρος του εσωτερικού ελληνικού δικαίου και υπερισχύουν από κάθε άλλη αντίθετη διάταξη νόμου, κατά δε το άρθρο 436 του Κ.Ποιν.Δ. (παρ. 1) αν δεν υπάρχει σύμβαση, οι όροι και η διαδικασία της εκδόσεως αλλοδαπών εγκληματιών ρυθμίζονται από τις διατάξεις των επόμενων άρθρων (ήτοι των άρθρων 437 - 456 Κ.Ποιν.Δ.), οι οποίες (παρ. 2) εφαρμόζονται ακόμη και αν υπάρχει σύμβαση, αν δεν έρχονται σε αντίθεση με αυτή, καθώς και στα σημεία που δεν προβλέπει η σύμβαση. Τέτοια σύμβαση, την οποία έχουν κυρώσει η Ελλάδα στις 6-5-1961 με το Ν. 4165/1961 και η Δημοκρατία της Αλβανίας στις 19-5- 1998 (με έναρξη ισχύος της από τις 17-8-1998), είναι η από 13-12-1957 Ευρωπαϊκή Σύμβαση Εκδόσεως (Ε.Σ.Ε.), που υπογράφηκε στο Παρίσι και διέπει το δίκαιο της εκδόσεως μεταξύ των κρατών τούτων. Κατά το άρθρο 28 παρ. 2 της Ε.Σ.Ε., συμπληρωματική προς αυτή εφαρμογή έχουν και οι διατάξεις της από 17-5-1993 "Συμβάσεως Δικαστικής Αρωγής σε αστικές και ποινικές υποθέσεις μεταξύ της Ελληνικής Δημοκρατίας και της Δημοκρατίας της Αλβανίας", που κυρώθηκε από την Ελλάδα με το Ν. 2311/1995 και ισχύει από 15-9-1995. Ειδικότερα, στο άρθρο 2 παρ. 1 της Ε.Σ.Ε. ορίζεται, ότι η έκδοση ενεργείται για πράξεις που τιμωρούνται από τους νόμους, τόσο του κράτους, που ζητεί την έκδοση, όσο και του κράτους, από το οποίο ζητείται αυτή, με ποινή στερητική της ελευθερίας ή με μέτρο ασφαλείας ενός τουλάχιστον έτους, ως προς το ανώτατο όριο, ή με αυστηρότερη ποινή, ενώ, όταν υπήρξε καταδίκη σε ποινή ή επιβλήθηκε μέτρο ασφαλείας στο έδαφος του αιτούντος κράτους, η σχετική κύρωση πρέπει να είναι τεσσάρων μηνών κατ' ελάχιστο όριο. Στο άρθρο 12 της Συμβάσεως αυτής, με τον τίτλο "αιτήσεις και δικαιολογητικά", ορίζεται ότι (παρ. 1) η αίτηση, με την οποία ζητείται η έκδοση, αν δεν έχει συμφωνηθεί με απευθείας συνεννόηση μεταξύ των μερών άλλο μέσο, πρέπει να είναι έγγραφη και να υποβληθεί μέσω της διπλωματικής οδού και (παρ. 2) για την υποστήριξή της πρέπει να προσκομιστούν: α) το πρωτότυπο ή επίσημο αντίγραφο είτε εκτελεστής δικαστικής αποφάσεως είτε εντάλματος συλλήψεως ή άλλης πράξεως, που έχει την ίδια ισχύ και που έχει εκδοθεί κατά τους τύπους, που καθορίζονται από τη νομοθεσία του αιτούντος κράτους, β) έκθεση με προσδιορισμό των αξιόποινων πράξεων, για τις οποίες ζητείται η έκδοση, του τόπου και του χρόνου διαπράξεώς τους, του νομικού χαρακτηρισμού τους και της παραπομπής στις νομοθετικές διατάξεις, που έχουν εφαρμογή, οι οποίες πρέπει να εμφανίζονται κατά το δυνατόν ακριβέστερα και γ) αντίγραφο των διατάξεων, που προβλέπουν την πράξη ή, αν αυτό δεν είναι εφικτό, δήλωση για το εφαρμοστέο δίκαιο, καθώς και ο κατά το δυνατό ακριβέστερος καθορισμός του εκζητούμενου προσώπου και κάθε άλλη πληροφορία, που μπορεί να καθορίσει την ταυτότητα και την εθνικότητά του. Ακόμη, κατά τις διατάξεις των άρθρων 3, 4, 5, 9 και 10 της άνω Συμβάσεως, η έκδοση είναι ανεπίτρεπτη, αν πρόκειται για πολιτικές πράξεις και συναφείς με τέτοιες πράξεις παραβάσεις, αν η σχετική αίτηση για την έκδοση αποβλέπει στη δίωξη του εκζητουμένου για πολιτικά, φυλετικά ή θρησκευτικά του φρονήματα, αν η θέση του ατόμου διατρέχει κίνδυνο να επιδεινωθεί εξαιτίας κάποιου από τους παραπάνω λόγους, αν αφορά στρατιωτικές και φορολογικές παραβάσεις, αν αφορά άτομο, που δικάστηκε ήδη οριστικά από τις αρμόδιες αρχές του κράτους παρά του οποίου ζητείται η έκδοση για την πράξη ή τις πράξεις, για τις οποίες ζητείται αυτή και, αν κατά τη νομοθεσία της αιτούσας χώρας ή εκείνης, προς την οποία υποβάλλεται η αίτηση έλαβε χώρα παραγραφή της πράξεως. Εξάλλου, όταν η έκδοση ζητείται στο πλαίσιο της Ε.Σ.Ε. για την εκτέλεση ποινής, η σχετική καταδικαστική απόφαση αρκεί να είναι εκτελεστή κατά το δίκαιο του κράτους, που ζητεί την έκδοση (άρθρ. 12 παρ. 2 στοιχ. α' Ε.Σ.Ε.) και δεν είναι ανάγκη να είναι αμετάκλητη, όπως ορίζει το άρθρ. 443 παρ. 1 Κ.Ποιν.Δ., αφού στο άρθρο 2 του Ν. 4165/1961 (που κύρωσε την Ε.Σ.Ε.) δεν διατυπώθηκε σχετική επιφύλαξη για εφαρμογή και αυτής της διατάξεως, αλλά και επειδή, όπως προαναφέρθηκε, κατά το άρθρ. 436 Κ.Ποιν.Δ., οι διατάξεις του Κ.Ποιν.Δ. για την έκδοση έχουν εφαρμογή, εφόσον δεν υπάρχει σχετική σύμβαση, που να διέπει την έκδοση (όπως είναι η Ε.Σ.Ε., που εφαρμόζεται εν προκειμένω) και συμπληρωματικά προς τη σύμβαση αυτή. Επίσης, το αρμόδιο δικαιοδοτικό όργανο, που αποφαίνεται για την έκδοση, δεν έχει εξουσία να ερευνήσει τη βασιμότητα ή μη της κατηγορίας, για την οποία καταδικάστηκε ο εκζητούμενος ή τη νομιμότητα της διαδικασίας, που τηρήθηκε στην προδικασία ή στο ακροατήριο του αλλοδαπού δικαστηρίου, το οποίο εξέδωσε την καταδικαστική απόφαση και να καταλήξει σε κρίση αντίθετη από την κρίση της αποφάσεως, για την εκτέλεση της οποίας ζητείται η έκδοση, αφού ούτε από τη διάταξη του άρθρου 12 παρ. 2 της Ε.Σ.Ε., που ορίζει εξαντλητικά τα συγκεκριμένα στοιχεία και δικαιολογητικά, που πρέπει να συνοδεύουν την αίτηση για τη στήριξη και τη δικαστική αξιολόγησή της, ούτε από άλλη διάταξη της Ε.Σ.Ε. προβλέπεται και η επισύναψη αποδεικτικών στοιχείων της ενοχής του εκζητουμένου, αλλά και επειδή η επισύναψη στην αίτηση εκδόσεως εγγράφων για βεβαίωση ενδείξεων ενοχής και η έρευνα για τη βασιμότητα της κατηγορίας προβλέπεται, από τα άρθρα 437, 443 παρ. 1 και 450 παρ. 2 Κ.Ποιν.Δ., μόνο όταν ζητείται η έκδοση για την παραπομπή του εκζητουμένου σε δίκη και όχι για την εκτέλεση ποινής, που επιβλήθηκε σε βάρος του. Ακόμη, κατά το άρθρο 438 Κ.Ποιν.Δ., η έκδοση απαγορεύεται: α) αν εκείνος για τον οποίο ζητείται ήταν ημεδαπός όταν τελέστηκε η πράξη, β) αν η δίωξη και η τιμωρία του εγκλήματος που τέλεσε στο εξωτερικό ανήκει σύμφωνα με τους ελληνικούς νόμους στα ελληνικά δικαστήρια, γ) αν πρόκειται για έγκλημα που κατά τους ελληνικούς νόμους χαρακτηρίζεται πολιτικό, στρατιωτικό, φορολογικό ή του τύπου, ή διώκεται μόνο ύστερα από έγκληση αυτού που αδικήθηκε, ή όταν από τις περιστάσεις προκύπτει ότι η έκδοση ζητείται για λόγους πολιτικούς, δ) αν σύμφωνα με τους νόμους του κράτους που ζητεί την έκδοση ή του ελληνικού κράτους ή του κράτους, όπου τελέστηκε το έγκλημα, έχει προκύψει ήδη πριν από την απόφαση για την έκδοση νόμιμος λόγος που εμποδίζει τη δίωξη ή την εκτέλεση της ποινής ή αποκλείει ή εξαλείφει το αξιόποινο και ε) αν πιθανολογείται, ότι εκείνος, για τον οποίο ζητείται η έκδοση, θα καταδιωχθεί από το κράτος στο οποίο παραδίδεται για πράξη διαφορετική από εκείνη για την οποία ζητείται η έκδοση. Τέλος, κατά το άρθρο 450 παρ. 1 Κ.Ποιν.Δ., σε συνδυασμό με το άρθρ. 438 περ. δ' του ίδιου Κώδικα, το συμβούλιο γνωμοδοτεί αιτιολογημένα για την αίτηση της εκδόσεως και αποφαίνεται για το αν εκείνος που έχει συλληφθεί είναι το ίδιο πρόσωπο με εκείνο που εκζητείται, αν υπάρχουν τα απαιτούμενα για την έκδοση δικαιολογητικά έγγραφα, αν το έγκλημα που αποδίδεται στον εκζητούμενο ή για το οποίο αυτός έχει καταδικαστεί είναι από εκείνα, για τα οποία επιτρέπεται η έκδοση και αν έχει προκύψει λόγος, που εμποδίζει τη δίωξη ή την εκτέλεση της ποινής ή αποκλείει ή εξαλείφει το αξιόποινο.
Στην προκειμένη περίπτωση, από τις καταθέσεις των ενόρκως εξετασθέντων στο ακροατήριο μαρτύρων που περιέχονται στα ταυτάριθμα με την παρούσα απόφαση πρακτικά συνεδριάσεως του Δικαστηρίου τούτου, από όλα τα έγγραφα, τα οποία υπάρχουν στη δικογραφία, μεταξύ των οποίων και τα υπ' αριθμ.23/2018 πρακτικά και απόφαση δημόσιας συνεδρίασης του Συμβουλίου Εφετών Θράκης (εκκαλουμένη), που αναγνώστηκαν, τις υπ'αριθμ.../12-12-2018 ένορκες βεβαιώσεις ενώπιον της συμβ/φου Θάσου Ρ. Κ. Τ. και την υπ' αριθμ....12-12-2018 ετέρα ενώπιον του συμβ/φου Α. Κ., μαρτύρων του εκκαλούντος, σε συνδυασμό με όσα εξέθεσε ο εκκαλών - εκζητούμενος πρωτοδίκως και ενώπιον του Δικαστηρίου τούτου κατά τη συζήτηση της υποθέσεως, καθώς και η συνήγορός του, προφορικά και με το κατατεθέν υπόμνημά του, αποδεικνύονται τα ακόλουθα: Το υπ' αριθ.... από 10-9-2018 αίτημα της Γενικής Εισαγγελίας Αλβανίας με τα συνημμένα σε αυτό δικαιολογητικά, επίσημα μεταφρασμένα στην ελληνική γλώσσα που περιήλθαν στο Υπουργείο Δικαιοσύνης Διαφάνειας και Ανθρωπίνων Δικαιωμάτων της Ελλάδας δια του υπ'αριθμ.... από 24-9-2018 εγγράφου του Υπουργείου Δικαιοσύνης της Αλβανίας, διαβιβάστηκε στον Εισαγγελέα Εφετών Θράκης με το υπ' αριθμ....οικ .../4-10-2018 έγγραφο του Υπουργείου Δικαιοσύνης, Διαφάνειας και Ανθρωπίνων Δικαιωμάτων της Ελλάδας, ως υποβληθέν νομοτύπως δια της διπλωματικής οδού. Με τα παραπάνω ζητείται από τις αρχές της Αλβανίας η έκδοση στις δικαστικές Αρχές της Αλβανίας του B. G. του E. και M., που γεννήθηκε στις 17-8-1971 στο ... Αλβανίας, Αλβανού υπηκόου και ήδη κρατουμένου στις φυλακές Κορυδαλλού, προκειμένου αυτός να εκτίσει ποινή φυλακίσεως ενός (1) έτους, που επιβλήθηκε σε βάρος του με την υπ' αριθ.(336)-33 της 17-04-2018 ποινική απόφαση του Δικαστηρίου της Δικαστικής Περιφέρειας του Pogradec, η εκτέλεση της οποίας διατάχθηκε με την υπ' ... από 8-6-2018 Εντολή της Εισαγγελίας παρά το Πρωτοβάθμιο Δικαστήριο Pogratec, για το αδίκημα της "ενδοοικογενειακής βίας", το οποίο προβλέπεται και τιμωρείται από το άρθρο 130 α/4 του Αλβανικού Ποινικού Κώδικα με ποινή φυλακίσεως από ένα έως πέντε έτη, είναι δε αξιόποινη και κατά την ελληνική ποινική νομοθεσία (άρθρα 1 παρ.1, παρ.2α και παρ.3, 6 παρ.1εδ.α και παρ.3 και 17 ν.3500/2006 ''περί αντιμετώπισης της ενδοοικογενειακής βίας'', με τις οποίες διατάξεις τιμωρείται η ενδοοικογενειακή σωματική βλάβη υπό την έννοια προκλήσεως από μέλος της οικογένειας σε άλλον σωματική κάκωση ή βλάβη της υγείας ενώπιον ανηλίκου μέλους της οικογένειας με ποινή φυλάκισης τουλάχιστον ενός έτους).
Συνεπώς, για τη συγκεκριμένη πράξη επιτρέπεται η έκδοση κατά το άρθρ. 2 παρ. 1 της Ε.Σ.Ε., δεδομένου ότι πρόκειται για αδίκημα αυτεπαγγέλτως διωκόμενο και από τα δύο δίκαια, απειλείται και από τα δύο δίκαια στερητική της ελευθερίας ποινή, η δε επιβληθείσα σ' αυτόν, κατά τα άνω, από το Αλβανικό Δικαστήριο, ποινή καλύπτει το όριο που προβλέπεται από το άρθρ. 2 παρ 1 περ. β' της Ε.Σ.Ε. (τέσσερις μήνες τουλάχιστον). Προς υποστήριξη της ανωτέρω αιτήσεως συνυποβλήθηκαν όλα τα απαιτούμενα, κατά το άρθρ. 12 παρ 2 της Ε.Σ.Ε., έγγραφα σε επίσημη μετάφραση από την αλβανική στην ελληνική γλώσσα. Πιο συγκεκριμένα υποβλήθηκαν, μεταξύ άλλων, και προσκομίζονται στη δικογραφία: 1) Αντίγραφο της υπ' αριθ. (336)-33 της 17-04-2018 καταδικαστικής ποινικής αποφάσεως του Δικαστηρίου της Δικαστικής Περιφέρειας του Pogradec της Αλβανίας, 2) αντίγραφο της υπ' .../8-6-2018 Εντολής του Εισαγγελέα της Εισαγγελίας στο Πρωτοβάθμιο Δικαστήριο Pogradec για την εκτέλεση της ποινικής απόφασης, 3) έκθεση της Εισαγγελίας στο Πρωτοβάθμιο Δικαστήριο Pogradec όπου προσδιορίζεται η παραπάνω αξιόποινη πράξη, για την οποία ζητείται η έκδοση του εκκαλούντος, καθώς επίσης μνημονεύονται ο τόπος και ο χρόνος τελέσεως αυτής, η διάταξη του Ποινικού Κώδικα της Αλβανίας, που εφαρμόστηκε (άρθρο 130α/4), 4) κείμενο της διάταξης του προαναφερόμενου εφαρμοσθέντος άρθρου του Αλβανικού Ποινικού Κώδικα που αντιστοιχεί στις προαναφερόμενες διατάξεις του ελληνικού νόμου (ν.3500/2006) και 5) τα στοιχεία της ταυτότητας και η εθνικότητα του εκζητουμένου, στοιχεία που δεν αμφισβητήθηκαν άλλωστε από αυτόν. Από τα προαναφερόμενα έγγραφα προκύπτει, ότι ο εκζητούμενος, υπήκοος Αλβανίας, έχει καταδικασθεί με την υπ' αριθ. (336)-33 της 17-04-2018 απόφαση του Δικαστηρίου Δικαστικής Περιφέρειας του Pogratec σε ποινή φυλακίσεως ενός (1) έτους για την αξιόποινη πράξη της "ενδοοικογενειακής βίας", τελεσθείσα στις 29-8-2017 εντός του αλβανικού εδάφους, στο ... και εντός της κατοικίας όπου συζούν η κόρη του με το θύμα και τους γονείς του τελευταίου εναντίον του οποίου άσκησε σωματική βία, περιγράφονται δε και οι περιστάσεις διαπράξεως της πράξεως. Διότι προκάλεσε ελαφρά τραύματα κατά του τραυματία Ζ. Τ., ενέργειες που έπραξε με την παρουσία της ανηλίκου Έ. Μ., θίγοντας την υγεία του ατόμου, δηλαδή την κανονική λειτουργία των οργάνων και τη δραστηριότητα ζωτικής σημασίας μερών του θύματος Ζ. Τ., αλλά επηρεάζοντας επίσης και την ψυχολογική κατάσταση της ανήλικης Έ. Μ.. Η δίκη έγινε με την απουσία του εκζητούμενου, ο οποίος, όμως, εκπροσωπήθηκε από συνήγορο υπεράσπισης της επιλογής του, την οποία εξουσιοδότησε με πληρεξούσιο. Τα ειδικότερα περιστατικά της πράξεως, για την οποία καταδικάστηκε ο εκζητούμενος και για την οποία επιτρέπεται η έκδοση, κατά τα προεκτεθέντα, αναφέρονται αναλυτικά στην παραπάνω καταδικαστική απόφαση, η οποία, επίσης δέχθηκε ότι ο τραυματισμένος Ζ. Τ. είναι ο σύζυγος της Έ. Μ., κόρης του κατηγορουμένου Γ. Μ. και κατά συνέπεια μεταξύ του θύματος του εγκλήματος και του δράστη υπάρχει η σχέση της στενής συγγένειας πεθερού - γαμβρού. Το ως άνω δικαστήριο για την επιμέτρηση της ποινής έλαβε υπόψη του τις περιστάσεις ότι το ποινικό αδίκημα διαπράχθηκε εκ προθέσεως από τον κατηγορούμενο, ο οποίος οδηγήθηκε από γονικά κίνητρα εναντίον του συζύγου της ανήλικης κόρης του, η οποία είναι ηλικίας άνω των 16 ετών, ότι αυτός δεν δέχεται την κατηγορία ούτε εκφράζει τη λύπη του, ότι είναι παντρεμένος και επικεφαλής της οικογένειας και γονέας άλλων δύο ανήλικων τέκνων, δεν έχει προηγουμένως καταδικασθεί, ότι είχε τεθεί σε μέτρο ασφάλειας λόγω της απουσίας του και τέλος ότι οι σχέσεις των δύο πλευρών δεν εξομαλύνθηκαν. Όπως ήδη σημειώθηκε, η απόφαση κηρύχθηκε εκτελεστή κατά το δίκαιο της Αλβανίας με εντολή της Εισαγγελίας του Δικαστηρίου που την εξέδωσε . Η ταυτότητα, ως και η υπηκοότητα του εκκαλούντος και παραστάντος ενώπιον του Συμβουλίου Εφετών Θράκης, που εξέδωσε την προσβαλλόμενη απόφαση (βούλευμα) και ενώπιον του ακροατηρίου του Δικαστηρίου τούτου, διακριβώθηκαν πλήρως, είναι δε εκείνος, του οποίου ζητείται η έκδοση για την έκτιση της επιβληθείσας σε βάρος του, με την προμνημονευόμενη αλλοδαπή δικαστική απόφαση, ποινής και ήδη κρατείται στην Ελλάδα με το υπ' ...4-10-2018 ένταλμα συλλήψεως της Προέδρου Εφετών Θράκης, με σκοπό την έκδοσή του στις αλβανικές Αρχές. Εξάλλου, δεν προκύπτει, ότι η έκδοση του ανωτέρω ζητείται για πολιτικό, στρατιωτικό, φορολογικό έγκλημα ή του τύπου ή για λόγους φυλετικών, θρησκευτικών, πολιτικών ή εθνικών του φρονημάτων, ότι αυτός αθωώθηκε ή καταδικάστηκε στην Ελλάδα για το προεκτεθέν αδίκημα, ότι τούτο έχει παραγραφεί σύμφωνα με την ελληνική ή τη αλβανική νομοθεσία ούτε ότι πρόκειται να διωχθεί για πράξεις διαφορετικές από εκείνες, για τις οποίες ζητείται η έκδοσή του (άρθρα 3, 4, 5, 9, 10 της Ε.Σ.Ε., 32 της Διμερούς Συμβάσεως και 438 Κ.Ποιν.Δ.). Ως εκ τούτου, δεν αποδείχθηκε νόμιμος λόγος, που εμποδίζει την εκτέλεση της προαναφερόμενης ποινής και την έκδοση του εκκαλούντος - εκζητουμένου στις αλβανικές Αρχές. Ο ισχυρισμός του εκκαλούντος, που διατυπώνεται με λόγο της υπό κρίση εφέσεως, με τον οποίο, όπως προφορικά διευκρινίστηκε ενώπιον του Δικαστηρίου τούτου και καταχωρίστηκε στα πρακτικά της παρούσας δίκης, προβάλλεται η ειδικότερη αιτίαση, ότι, αν εκδοθεί στην Αλβανία κινδυνεύει η ζωή του από το θύμα (γαμπρό του) και την οικογένειά του, καθόσον ισχυρίζεται ότι ο Ζ. Τ. αφαίρεσε από τους γονείς της την ανήλικη Ε. (κόρη του), την οποία πήρε και αναχώρησε για την Αλβανία, έχει δε καταδικασθεί (ερήμην) από ελληνικό δικαστήριο για το αδίκημα της αρπαγής ανηλίκου, δεν ασκεί επιρροή στην υπόθεση, καθόσον δεν αποτελεί νόμιμο λόγο απαγορεύσεως της εκδόσεως η προβαλλόμενη από τον ίδιο διακινδύνευση της ζωής του από τρίτο, άσχετο προς το εκζητούν Κράτος, πρόσωπο και για λόγους επιλύσεως με αυτόν τον τρόπο των μεταξύ τους διαφορών. Εξάλλου, τα διαλαμβανόμενα στο υπόμνημά του ότι ο Ζ. Τ. και η οικογένειά του θεωρείται στην Αλβανία ''γκανγκστερική'' και έχει διασυνδέσεις σε κάθε επίπεδο, εντός των δικαστικών και αστυνομικών κύκλων και εντός των φυλακών, αυτός δε διώκεται για παράβαση του νόμου περί λαθρομεταναστών και επιπλέον ο πατέρας του Ζ. με το όνομα Α. έχει σκοτώσει τον πατέρα του, ανεξαρτήτως της παντελούς αοριστίας τους, δεν συνιστούν, επίσης, νόμιμο λόγο για τη μη έκδοσή του (βλ. και Α.Π.997/2002). Άλλωστε, από την απόφαση του αλβανικού δικαστηρίου ως άνω, προκύπτει ότι ο Ζ. Τ. δεν έχει βεβαρυμμένο ποινικό μητρώο. Περαιτέρω, ο εκζητούμενος με τους ισχυρισμούς του που ανέπτυξε στο υπόμνημά του, επισημαίνει την μακρόχρονη διαμονή του στην Ελλάδα από το έτος 1999, οπότε ήρθε στην Ελλάδα ως οικονομικός μετανάστης, τη δημιουργία οικογένειας ενταύθα και την απόκτηση ιδιόκτητης κατοικίας στο χωριό ... του ..., όπου κατοικεί μόνιμα και εργάζεται, έχοντας νόμιμη άδεια παραμονής διάρκειας ισχύος μέχρι το 2022. Όμως, επίσης, τα παραπάνω περιστατικά δεν επιδρούν και δεν αποτελούν λόγο που εμποδίζει την έκδοση για το αδίκημα που διέπραξε και καταδικάσθηκε στη χώρα του. Υπόψη ότι ο συσχετισμός του εκκαλούντος με την έννοια του πρόσφυγα ώστε να μην εκδοθεί εφόσον κινδυνεύει η ζωή του στο εκζητούν κράτος, κατά τους ισχυρισμούς του, επιχειρεί να στηρίξει την άρνησή του σε εσφαλμένα δεδομένα. Εξάλλου, το αίτημα του εκκαλούντος εκζητουμένου να μπορεί να εκτίσει την ποινή στην Ελλάδα βρίσκεται εκτός νομοθετικής πρόβλεψης. Όλοι, συνεπώς, οι προβαλλόμενοι ισχυρισμοί του εκκαλούντος, είναι αβάσιμοι και απορριπτέοι. Υπόψη, όπως εκτέθηκε στην προηγηθείσα νομική σκέψη, όταν η έκδοση ζητείται στο πλαίσιο της Ευρωπαϊκής Συμβάσεως Εκδόσεως (Ε.Σ.Ε.), όπως εν προκειμένω, το αρμόδιο Συμβούλιο δεν έχει εξουσία να ερευνήσει τη βασιμότητα της κατηγορίας ή τη διαδικασία που τηρήθηκε στο αλλοδαπό δικαστήριο και να καταλήξει σε κρίση αντίθετη με εκείνη της καταδικαστικής αποφάσεως, για την εκτέλεση της οποίας ζητείται η έκδοση. Μετά από αυτά, αφού συντρέχουν όλες οι απαιτούμενες για την έκδοση του εκκαλούντος θετικές, κατά τις άνω Συμβάσεις και τον Κ.Ποιν.Δ., προϋποθέσεις και ελλείπουν οι αρνητικές, το Συμβούλιο Εφετών, το οποίο, με την προσβαλλόμενη απόφασή του, γνωμοδότησε υπέρ της εκδόσεως του εκκαλούντος, δεν έσφαλε, μη υπάρχοντος δε άλλου λόγου προς έρευνα, η κρινόμενη έφεση είναι απορριπτέα στο σύνολό της, ως κατ' ουσίαν αβάσιμη. Τα δικαστικά έξοδα, πρέπει, να επιβληθούν εις βάρος του εκκαλούντος (άρθρ. 583 παρ. 1 Κ.Ποιν.Δ.).
ΓΙΑ ΤΟΥΣ ΛΟΓΟΥΣ ΑΥΤΟΥΣ
Δέχεται τυπικά και απορρίπτει κατ' ουσίαν την από 17-10-2018 με αριθμό εκθέσεως ...2018 έφεση του B. G. του E. και M., υπηκόου Αλβανίας, γεννηθέντα την 17-8-1971 στο ... της Αλβανίας, κατά της υπ' αριθμ.23/2018 απόφασης (βουλεύματος) του Συμβουλίου Εφετών Θράκης με την οποία αυτό γνωμοδότησε υπέρ της εκδόσεως του ως άνω εκκαλούντος, Αλβανού υπηκόου, στο κράτος της Αλβανίας, προκειμένου αυτός να εκτίσει ποινή φυλάκισης ενός (1) έτους που επιβλήθηκε σε βάρος του με την υπ' αριθμ.(333)-33 της 17-4-2018 ποινική απόφαση του Δικαστηρίου της Δικαστικής Περιφέρειας του Pogradec Αλβανίας.
Καταδικάζει τον εκκαλούντα στα δικαστικά έξοδα, τα οποία ανέρχονται σε διακόσια πενήντα (250) ευρώ.
Κρίθηκε και αποφασίσθηκε στην Αθήνα στις 20 Δεκεμβρίου 2018.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 20 Δεκεμβρίου 2018.
Η ΑΝΤΙΠΡΟΕΔΡΟΣ
Ο ΓΡΑΜΜΑΤΕΑΣ
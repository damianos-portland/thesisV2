Αριθμός 1676/2022
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ζ' ΠΟΙΝΙΚΟ TMHMA - ΣΕ ΣΥΜΒΟΥΛΙΟ
Συγκροτήθηκε από τους Δικαστές: Γεώργιο Χριστοδούλου, Αντιπρόεδρο του Αρείου Πάγου, Μαρία Κουβίδου, Βασίλειο Μαχαίρα-Εισηγητή, Αικατερίνη Κρυσταλλίδου και Ελευθέριο Σισμανίδη, Αρεοπαγίτες.
Με την παρουσία και του Αντεισαγγελέα του Αρείου Πάγου Αχιλλέα Ζήση (γιατί κωλύεται ο Εισαγγελέας του Αρείου Πάγου) και της Γραμματέως Ευθυμίας Καλογεροπούλου.
Συνήλθε σε Συμβούλιο στο Κατάστημά του στις 9 Νοεμβρίου 2022, προκειμένου να αποφανθεί για την αίτηση του Εισαγγελέα Πρωτοδικών Αθηνών, περί κανονισμού αρμοδιότητας δικαστηρίου, με εγκαλουμένη την Σ. Π., Αντεισαγγελέα Εφετών και εγκαλούντα τον Π. Δ. του Η., κάτοικο ...
Η αίτηση αυτή με ημερομηνία 14-3-2022 και με αριθμ. πρωτ. 153815/2022 του Εισαγγελέα Πρωτοδικών Αθηνών Κωνσταντίνου Σπυρόπουλου, που απευθύνεται στον Εισαγγελέα του Αρείου Πάγου, καταχωρίστηκε στο οικείο πινάκιο με τον αριθμό 292/2022.
Έπειτα ο Αντεισαγγελέας του Αρείου Πάγου Αχιλλέας Ζήσης εισήγαγε για κρίση στο Συμβούλιο τη σχετική δικογραφία με την πρόταση της Αντεισαγγελέως του Αρείου Πάγου Βιργινίας Σακελλαροπούλου, με αριθμ.πρωτ. 161/10-6-2022, στην οποία αναφέρονται τα ακόλουθα: "Εισάγω ενώπιον Σας, σύμφωνα με το άρθρο 136 παρ. 1 εδ. β` περ. β` ΚΠΔ, την υπ'αριθ. πρωτ. 15381518/18-3-2022 αίτηση του Εισαγγελέως Πρωτοδικών Αθηνών, με την οποία ζητεί την παραπομπή της υπόθεσης [δικογραφίας] που σχηματίστηκε κατόπιν της από 23-2-2022 εγκλήσεως του Π. Δ. του Η., ... κατά της Σ. Π., Αντεισαγγελέως Εφετών, υπηρετούσης στην Εισαγγελία Πρωτοδικών Αθηνών, ως διευθυνούσης την Εισαγγελία Πρωτοδικών Αθηνών (η έγκληση απευθύνεται και κατά ετέρων ατόμων κατά των οποίων παρηγγέλθη η εξαγωγή φωτοαντιγράφων της δικογραφίας για τον σχηματισμό ετέρας δικογραφίας, κατά τα αναφερόμενα στο ως άνω υποβλητικό έγγραφο του Εισαγγελέως Πρωτοδικών), από τις δικαστικές αρχές του Πρωτοδικείου Αθηνών στις αντίστοιχες άλλου δικαστηρίου, ισόβαθμου και ομοειδούς με το τελευταίο, και εκθέτω τα εξής: Κατά τις προβλέψεις της διάταξης του άρθρου 135 ΚΠΔ, το δικαστήριο που είναι αρμόδιο, σύμφωνα με τα άρθρα 122-125, διατάσσει την παραπομπή σε άλλο ισόβαθμο και ομοειδές δικαστήριο, εκτός των άλλων περιπτώσεων και όταν: "....ε) ο εγκαλών ή ο ζημιωμένος ή ο κατηγορούμενος είναι δικαστικός λειτουργός από το βαθμό του παρέδρου σε πρωτοδικείο ή εισαγγελία και άνω και υπηρετεί στο αρμόδιο σύμφωνα με τα άρθρα 122-125 δικαστήριο". Περαιτέρω, κατά τους ορισμούς του άρθρου 136 παρ. 1 ΚΠΔ, "Την παραπομπή μπορούν να ζητήσουν ο εισαγγελέας, ο κατηγορούμενος και ο παριστάμενος για την υποστήριξη της κατηγορίας, ενώ στις περιπτώσεις των στοιχείων γ` και δ` του άρθρου 135 ΚΠΔ μόνο ο εισαγγελέας του αρμόδιου δικαστηρίου ή του Αρείου Πάγου αυτεπαγγέλτως ή με παραγγελία του Υπουργού Δικαιοσύνης, Διαφάνειας και Ανθρωπίνων Δικαιωμάτων. Για την παραπομπή αποφασίζει: α) το Συμβούλιο Εφετών, αν ζητείται η παραπομπή από ένα μονομελές ή τριμελές πλημμελειοδικείο ή δικαστήριο ανηλίκων σε άλλο όμοιο β) ο Άρειος Πάγος, που συνέρχεται σε συμβούλιο, σε κάθε άλλη περίπτωση....", όπως όταν στην περιφέρεια του Εφετείου δεν υπάγεται άλλο, πλην του αρμόδιου, κατά τις προαναφερόμενες διατάξεις, Πρωτοδικείου. Από τις προειρημένες διατάξεις συνάγεται ότι δικαιολογητικοί λόγοι της παραπομπής στην περίπτωση του στοιχείου ε` του άρθρου 135 ΚΠΔ, είναι η διασφάλιση της απόλυτης ανεξαρτησίας και του αδιάβλητου της κρίσης του δικαστικού λειτουργού που θα επιληφθεί της υπόθεσης, καθώς και του αποκλεισμού της υπόνοιας μεροληψίας του αρχικά αρμόδιου προς τούτο, ενόψει της συνυπηρέτησής του με τα προαναφερόμενα στη συγκεκριμένη διάταξη πρόσωπα. Από την ερμηνευτική προσέγγιση της έννοιας και του διωκόμενου σκοπού των προδιαληφθεισών διατάξεων των άρθρων 135 και 136 ΚΠΔ, σε συνδυασμό με αυτές των άρθρων 122-125 του ίδιου, ως άνω, Κώδικα, προκύπτει ότι ο κανονισμός της αρμοδιότητας κατά παραπομπή δεν περιορίζεται μόνο στην εκδίκαση της υπόθεσης, αλλά εκτείνεται και στην προδικασία και καταλαμβάνει τόσο την κίνηση της ποινικής διώξεως όσο και την προκαταρκτική εξέταση, καθόσον και στις περιπτώσεις αυτές συντρέχει ο ίδιος, κατά τα άνω, δικαιολογητικός λόγος (ΑΠ 1481 /2009,ΑΠ 634/2008, ΑΠ 2080/2007 ΝΟΜΟΣ), ο οποίος αποτελεί έκφανση της δίκαιης δίκης, που δεν είναι παρά η ουσιαστική και αδιάβλητη, υπό διαδικαστικές (δικονομικές) εγγυήσεις, διεξαγωγή της δίκης εντός εύλογου χρόνου, ώστε να είναι δυνατή η αντικειμενική αναζήτηση της αλήθειας και η έγκαιρη και αποτελεσματική προστασία του διαδίκου. Έτσι στην έννοια του κατηγορουμένου περιλαμβάνεται και ο εγκαλούμενος όταν η υπόθεση βρίσκεται στο στάδιο της προδικασίας και δεν έχει ασκηθεί ακόμη ποινική δίωξη, για την ταυτότητα του νομικού λόγου, δηλαδή του ανεπηρέαστου της δικαστικής κρίσεως και του αποκλεισμού υπονοιών μεροληψίας, λόγω συνυπηρετήσεως στο ίδιο δικαστήριο με τον εγκαλούμενο δικαστικό λειτουργό. Στην προκειμένη περίπτωση, η εγκαλουμένη τυγχάνει δικαστικός λειτουργός και υπηρετεί στην Εισαγγελία Πρωτοδικών Αθηνών, με τον βαθμό της Αντεισαγγελέως Εφετών, ως Διευθύνουσα την Εισαγγελία Πρωτοδικών Αθηνών (ίδ. την από 14-3-2022 υπηρεσιακή βεβαίωση της Εισαγγελίας Πρωτοδικών Αθηνών). Επομένως, ενόψει των προηγούμενων αναπτύξεων, συντρέχουν οι προϋποθέσεις της κατά παραπομπή αρμοδιότητας, ώστε η υπόθεση να παραπεμφθεί από την κατ` αρχάς αρμόδια, κατά τα άρθρα 122-125 ΚΠΔ, Εισαγγελία Πρωτοδικών Αθηνών, σε άλλη Εισαγγελία Πρωτοδικών, αφού στην περιφέρεια του Εφετείου Αθηνών δεν υπάγεται άλλη, πλην της Εισαγγελίας Πρωτοδικών Αθηνών, ισόβαθμη και ομοειδής με την τελευταία δικαστική αρχή. Κατά συνέπεια όσων προεκτέθηκαν, πρέπει να γίνει δεκτή η κρινόμενη αίτηση του Εισαγγελέως Πρωτοδικών Αθηνών και να παραπεμφθεί η υπόθεση [δικογραφία] που σχηματίστηκε κατόπιν της από 23-2-2022 εγκλήσεως του Π. Δ. του Η., ... κατά της Σ. Π., Αντεισαγγελέως Εφετών, υπηρετούσης στην Εισαγγελία Πρωτοδικών Αθηνών, ως διευθυνούσης την Εισαγγελία Πρωτοδικών Αθηνών, από τις εισαγγελικές, ανακριτικές και δικαστικές αρχές του Πρωτοδικείου Αθηνών στις αντίστοιχες εισαγγελικές, ανακριτικές και δικαστικές αρχές του Πρωτοδικείου Πειραιώς και, αν συντρέξει νόμιμη περίπτωση, στις εισαγγελικές και δικαστικές αρχές του Εφετείου Πειραιώς.
Για τους λόγους αυτούς Προτείνω: Να γίνει δεκτή η με αριθ. πρωτ. 15381518/18-3-2022 αίτηση του Εισαγγελέως Πρωτοδικών Αθηνών, με την οποία ζητεί την παραπομπή της υπόθεσης [δικογραφίας] που σχηματίστηκε κατόπιν της από 23-2-2022 εγκλήσεως του Π. Δ. του Η., ... κατά της Σ. Π., Αντεισαγγελέως Εφετών, υπηρετούσης στην Εισαγγελία Πρωτοδικών Αθηνών, ως διευθυνούσης την Εισαγγελία Πρωτοδικών Αθηνών, και να παραπεμφθεί η υπόθεση [δικογραφία] που σχηματίστηκε κατόπιν της από 23-2-2022 εγκλήσεως του Π. Δ. του Η., ... κατά της Σ. Π., Αντεισαγγελέως Εφετών, υπηρετούσης στην Εισαγγελία Πρωτοδικών Αθηνών, ως διευθυνούσης την Εισαγγελία Πρωτοδικών Αθηνών, από τις εισαγγελικές, ανακριτικές και δικαστικές αρχές του Πρωτοδικείου Αθηνών στις αντίστοιχες εισαγγελικές, ανακριτικές και δικαστικές αρχές του Πρωτοδικείου Πειραιώς και, αν συντρέξει νόμιμη περίπτωση, στις εισαγγελικές και δικαστικές αρχές του Εφετείου Πειραιώς. Η ΑΝΤΕΙΣΑΓΓΕΛΕΑΣ ΤΟΥ ΑΡΕΙΟΥ ΠΑΓΟΥ Βιργινία Δημ. Σακελλαροπούλου"
Αφού άκουσε τον Αντεισαγγελέα του Αρείου Πάγου, που αναφέρθηκε στην παραπάνω εισαγγελική πρόταση,
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Κατά το άρθρο 135 στοιχ. ε' του ισχύοντος Κώδικα Ποινικής Δικονομίας (ν.4620/2019), όταν ο εγκαλών ή ο ζημιωμένος ή ο κατηγορούμενος είναι δικαστικός λειτουργός από το βαθμό του παρέδρου σε πρωτοδικείο ή εισαγγελία και άνω και υπηρετεί στο αρμόδιο, σύμφωνα με τα άρθρα 122-125 του ίδιου Κώδικα, δικαστήριο, διατάσσεται η παραπομπή της υπόθεσης από αυτό, σε άλλο ισόβαθμο και ομοειδές δικαστήριο. Από την παραπάνω διάταξη προκύπτει, ότι με αυτήν σκοπείται η εξασφάλιση της απόλυτης ανεξαρτησίας της κρίσεως του δικαστικού λειτουργού και ο αποκλεισμός κάθε υπόνοιας για μεροληψία του, οφειλομένης στο γεγονός, ότι ο εγκαλών ή ο αδικηθείς ή ο κατηγορούμενος δικαστικός λειτουργός υπηρετεί στο ίδιο (αρμόδιο για την υπόθεση) δικαστήριο, καθώς και ότι συντρέχει περίπτωση τέτοιας παραπομπής της υποθέσεως όχι μόνο κατά το στάδιο της κύριας διαδικασίας, αλλά και κατ' εκείνο της προδικασίας, στην οποία περιλαμβάνεται και το στάδιο της προκαταρκτικής εξετάσεως (όταν δεν έχει ακόμη ασκηθεί ποινική δίωξη), αφού και τότε συντρέχει ο ίδιος δικαιολογητικός λόγος του ανεπηρέαστου της δικαστικής κρίσεως και του αποκλεισμού υπονοιών μεροληψίας, λόγω της συνυπηρετήσεως (ΑΠ 1429/2022, ΑΠ429/2021, ΑΠ39/2020). Σύμφωνα δε με τις διατάξεις του άρθρου 136 παρ.1 του ίδιου ως άνω (νέου) Κώδικα, την παραπομπή, στην άνω περίπτωση, μπορούν να ζητήσουν ο εισαγγελέας, ο κατηγορούμενος και ο παριστάμενος για την υποστήριξη της κατηγορίας, αποφασίζει δε γι' αυτήν α) το συμβούλιο εφετών, αν ζητείται η παραπομπή από ένα μονομελές ή τριμελές πλημμελειοδικείο ή δικαστήριο ανηλίκων σε άλλο όμοιο, β) ο Άρειος Πάγος, που συνέρχεται σε συμβούλιο, σε κάθε άλλη περίπτωση (εκτός από αυτή που αναφέρεται στο άρθρο 499 ΚΠΔ). Από τις τελευταίες διατάξεις συνάγεται, ότι αρμόδιο να αποφασίσει την παραπομπή δικαστήριο είναι ο Άρειος Πάγος (σε Συμβούλιο), όταν δεν υπάρχει αρμοδιότητα του Συμβουλίου Εφετών, όπως επί παραπομπής από ένα Εφετείο σε άλλο ή, όταν στην περιφέρεια ενός Εφετείου υπάρχει ένα Πρωτοδικείο. Στην προκειμένη περίπτωση, από τα έγγραφα της δικογραφίας προκύπτουν τα ακόλουθα: Με την από 23-2-2022 έγκληση του Π. Δ. του Η., κατοίκου ... η οποία στρέφεται, μεταξύ άλλων προσώπων και κατά της Σ. Π., Αντεισαγγελέως Εφετών Αθηνών, Διευθύνουσας την Εισαγγελία Πρωτοδικών Αθηνών, καταγγέλλεται η εν λόγω εισαγγελική λειτουργός για το αδίκημα της παράβασης καθήκοντος, (άρθρ.13α,259 ΠΚ). Μετά την υποβολή της παραπάνω έγκλησης σχηματίσθηκε η υπό τα στοιχεία ΑΒΜ ... δικογραφία προκαταρκτικής εξέτασης για τις αναφερόμενες στην εν λόγω έγκληση πράξεις. Η ως άνω εγκαλούμενη τυγχάνει εν ενεργεία εισαγγελική λειτουργός, φέρει το βαθμό της Αντεισαγγελέως Εφετών και υπηρετεί στην Εισαγγελία Πρωτοδικών Αθηνών ως Διευθύνουσα την Εισαγγελία αυτήν. Έτσι, προκειμένου να ενεργηθούν τα κατά το άρθρο 43 του Κ.Ποιν.Δ. οριζόμενα, ο Εισαγγελέας Πρωτοδικών Αθηνών, απευθυνόμενος προς τον Εισαγγελέα του Αρείου Πάγου, με το υπ' αριθ. πρωτ. 153815/18-3-2022 έγγραφό του, όπου συνάπτεται η ανωτέρω δικογραφία, ζήτησε, σύμφωνα με τις διατάξεις των άρθρων 135 εδ. ε' και 136 παρ. 1β του νέου Κ.Ποιν.Δ., κανονισμό της αρμόδιας να επιληφθεί της υποθέσεως Εισαγγελικής Αρχής. Η ανωτέρω αίτηση είναι νόμιμη, σύμφωνα με τις αναφερόμενες στην προηγηθείσα νομική σκέψη διατάξεις και ουσιαστικά βάσιμη, ενόψει των προεκτεθέντων, με βάση τα οποία ανακύπτει ζήτημα κανονισμού αρμοδιότητας ως προς την προμνημονευόμενη εγκαλούμενη εισαγγελική λειτουργό Σ. Π., που υπηρετεί στην Εισαγγελία Πρωτοδικών Αθηνών ως Διευθύνουσα την Εισαγγελία αυτήν. Πρέπει, επομένως, να γίνει δεκτή η ως άνω αίτηση και να χωρήσει κανονισμός αρμοδιότητας κατά παραπομπή (άρθρα 135 εδ. ε' και 136 παρ.1 εδ. β' του Κ.Ποιν.Δ.), προκειμένου να αποκλεισθεί κάθε υπόνοια μεροληψίας. Προς τούτο, και ενόψει και του γεγονότος ότι δεν υφίσταται άλλο Πρωτοδικείο ή Εισαγγελία, που να ανήκει στην περιφέρεια του Εφετείου Αθηνών, πρέπει να ορισθούν ως αρμόδιες για το χειρισμό της παραπάνω υποθέσεως οι δικαστικές και εισαγγελικές αρχές του Πρωτοδικείου Πειραιώς και, αν ήθελε συντρέξει νόμιμη περίπτωση, οι αντίστοιχες δικαστικές και εισαγγελικές αρχές του Εφετείου Πειραιώς για περαιτέρω δικαστική διερεύνηση αυτής.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Ορίζει κατά παραπομπή τις δικαστικές και εισαγγελικές αρχές του Πρωτοδικείου Πειραιώς και εάν συντρέξει νόμιμη περίπτωση, του Εφετείου Πειραιώς, ως αρμόδιες για το χειρισμό της υποθέσεως, που αναφέρεται στην υπ' αριθ. ΑΒΜ ... δικογραφία προκαταρκτικής εξέτασης, που σχηματίσθηκε κατόπιν της από 23-522022 εγκλήσεως του Π. Δ. του Η., κατοίκου ... κατά της Αντεισαγγελέως Εφετών Αθηνών Σ. Π..
Κρίθηκε και αποφασίσθηκε στην Αθήνα στις 14 Δεκεμβρίου 2022.
Εκδόθηκε στην Αθήνα στις 16 Δεκεμβρίου 2022.
Ο ΑΝΤΙΠΡΟΕΔΡΟΣ H ΓΡΑΜΜΑΤΕΑΣ
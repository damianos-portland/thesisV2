Αριθμός 1658/2022
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
ΣΤ' ΠΟΙΝΙΚΟ ΤΜΗΜΑ-(ΩΣ ΣΥΜΒΟΥΛΙΟ)
Συγκροτήθηκε από τους Δικαστές: Ελένη Φραγκάκη Αντιπρόεδρο του Αρείου Πάγου, Ελένη Κατσούλη, Δημήτριο Τράγκα, Ελένη Μπερτσιά και Αγάπη Τζουλιαδάκη - Εισηγήτρια, Αρεοπαγίτες.
Συνήλθε ως συμβούλιο σε δημόσια συνεδρίαση στο ακροατήριο του στις 6 και 13 Δεκεμβρίου 2022, με την παρουσία των Αντεισαγγελέων του Αρείου Πάγου Παναγιώτη Παναγιωτόπουλου και Βιργινίας Σακελλαροπούλου, αντίστοιχα (γιατί κωλύεται ο Εισαγγελέας) και του Γραμματέως Χαράλαμπου Αθανασίου, για να δικάσει την έφεση του εκκαλούντος-εκζητουμένου E. (ον) L. (επ) του K. και της I., γεννηθέντος στο ... στις 31-3-1982, ... υπηκόου, κατοίκου ... και ήδη προσωρινά κρατούμενου στο Κατάστημα Κράτησης Ιωαννίνων, που παρέστη με τον συνήγορο υπερασπίσεως του Ιωάννη Ψάρρη, κατά της υπ'αριθμ. 52/2022 απόφασης του Συμβουλίου Εφετών Ιωαννίνων. Το Συμβούλιο Εφετών Ιωαννίνων με την ως άνω απόφασή του γνωμοδότησε υπέρ της εκδόσεως του ανωτέρω στις Δικαστικές Αρχές της Τουρκίας.
Κατά της αποφάσεως αυτής ο εκζητούμενος και τώρα εκκαλών, άσκησε την με αριθμό και ημερομηνία 25/31-10-2022 έφεση, για τους λόγους που αναφέρονται σ' αυτήν, η οποία συντάχθηκε ενώπιον του Διευθυντή του Καταστήματος Κράτησης Ιωαννίνων Γ. Δ. και καταχωρίστηκε στο οικείο πινάκιο με τον αριθμό 1144/22. Προκειμένης συζητήσεως
Αφού άκουσε τον εκζητούμενο και τον συνήγορο υπερασπίσεως του, που με προφορική ανάπτυξη ζήτησαν όσα αναφέρονται στα σχετικά πρακτικά και τον Αντεισαγγελέα ο οποίος πρότεινε να γίνει τυπικά δεκτή και να απορριφθεί κατ' ουσίαν η υπ' αριθμ. 25/2022 έφεση που άσκησε ο εκζητούμενος κατά της 52/2022 απόφασης του Συμβουλίου Εφετών Ιωαννίνων και να εκδοθεί στις Αρχές της Τουρκίας.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Η από 31-10-2022, με αριθμό 25/2022, έφεση του εκζητούμενου E. L. του K. και της I., .. υπηκόου, κατοίκου ... και ήδη προσωρινά κρατούμενου στο κατάστημα κράτησης Ιωαννίνων, κατά της υπ' αρ. 52/26-10-2022 απόφασης του Συμβουλίου Εφετών Ιωαννίνων, με την οποία αυτόγνωμοδότησε υπέρ της έκδοσης του στις αρμόδιες αρχές της Δημοκρατίας της Τουρκίας, προκειμένου να δικαστεί για το αδίκημα της εισαγωγής ναρκωτικών ή διεγερτικών ουσιών, και διέταξε τη διατήρηση της κράτησης αυτού μέχρι την παράδοσή του στις ως άνω Αρχές, έχει ασκηθεί με δήλωσή του ενώπιον του Διευθυντή του Καταστήματος Κράτησης Ιωαννίνων, νομότυπα και εμπρόθεσμα, σύμφωνα με τις διατάξεις των άρθρων 451 παρ. 1, 462, 463, 474 παρ. 1 και 4 του Κ.Π.Δ. Πρέπει, επομένως, να γίνει τυπικά δεκτή και να ερευνηθεί περαιτέρω κατ'ουσίαν.
Από τη διάταξη του άρθρου 502 παρ. 2 Κ.Ποιν.Δ. προκύπτει, ότι το μεταβιβαστικό αποτέλεσμα της εφέσεως προσδιορίζεται από την έκταση και το περιεχόμενο των λόγων της, στην έρευνα των οποίων περιορίζεται το δευτεροβάθμιο δικαστήριο, που έχει εξουσία να κρίνει επί εκείνων μόνο των μερών της πρωτόδικης αποφάσεως, στα οποία αναφέρονται οι προβαλλόμενοι από τον εκκαλούντα λόγοι εφέσεως, οι οποίοι διατυπώνονται στη συντασσόμενη συναφώς, κατά το άρθρ. 474 παρ. 2 Κ.Ποιν.Δ., έκθεση εφέσεως. Τούτο ισχύει και επί του ενδίκου μέσου της εφέσεως ενώπιον του αρμόδιου, κατ' άρθρ. 451 παρ. 1 Κ.Ποιν.Δ., Τμήματος του Αρείου Πάγου εναντίον της περί εκδόσεως αλλοδαπού αποφάσεως του Συμβουλίου Εφετών. Περαιτέρω, κατά το άρθρο 28 παρ. 1 εδ. α' του Συντάγματος, οι γενικά παραδεδεγμένοι κανόνες του διεθνούς δικαίου, καθώς και οι διεθνείς συμβάσεις, από την επικύρωση τους με νόμο και τη θέση τους σε ισχύ σύμφωνα με τους όρους καθεμιάς, αποτελούν αναπόσπαστο μέρος του εσωτερικού ελληνικού δικαίου και υπερισχύουν από κάθε άλλη αντίθετη διάταξη νόμου, κατά δε το άρθρο 436 του Κ.Ποιν.Δ. (παρ. 1) αν δεν υπάρχει σύμβαση, οι όροι και η διαδικασία της εκδόσεως αλλοδαπών εγκληματιών ρυθμίζονται υπό τον όρο της αμοιβαιότητας από τις διατάξεις των επόμενων άρθρων (ήτοι των άρθρων 437-457 Κ.Ποιν.Δ.), οι οποίες (παρ. 2) εφαρμόζονται ακόμη και αν υπάρχει σύμβαση, αν δεν έρχονται σε αντίθεση με αυτή, καθώς και στα σημεία που δεν προβλέπει η σύμβαση. Τέτοια σύμβαση, την οποία έχουν κυρώσει η Ελλάδα στις 6-5-1961 με το Ν. 4165/1961 και η Δημοκρατία της Τουρκίας στις 7-1-1960 είναι η από 13-12-1957 Ευρωπαϊκή Σύμβαση Εκδόσεως (Ε.Σ.Ε.), που υπογράφηκε στο Παρίσι και διέπει το δίκαιο της εκδόσεως μεταξύ των κρατών τούτων. Ειδικότερα, στο άρθρο 2 παρ. 1 της Ε.Σ.Ε. ορίζεται, ότι η έκδοση ενεργείται για πράξεις που τιμωρούνται από τους νόμους, τόσο του κράτους, που ζητεί την έκδοση, όσο και του κράτους, από το οποίο ζητείται αυτή, με ποινή στερητική της ελευθερίας ή με μέτρο ασφαλείας ενός τουλάχιστον έτους, ως προς το ανώτατο όριο, ή με αυστηρότερη ποινή, ενώ, όταν υπήρξε καταδίκη σε ποινή ή επιβλήθηκε μέτρο ασφαλείας στο έδαφος του αιτούντος κράτους, η σχετική κύρωση πρέπει να είναι τεσσάρων μηνών κατ' ελάχιστο όριο. Στο άρθρο 12 της Συμβάσεως αυτής, με τον τίτλο "αιτήσεις και δικαιολογητικά", ορίζεται ότι (παρ. 1) η αίτηση, με την οποία ζητείται η έκδοση, αν δεν έχει συμφωνηθεί με απευθείας συνεννόηση μεταξύ των μερών άλλο μέσο, πρέπει να είναι έγγραφη και να υποβληθεί μέσω της διπλωματικής οδού και (παρ. 2) για την υποστήριξή της πρέπει να προσκομιστούν: α) το πρωτότυπο ή επίσημο αντίγραφο είτε εκτελεστής δικαστικής αποφάσεως είτε εντάλματος συλλήψεως ή άλλης πράξεως, που έχει την ίδια ισχύ και που έχει εκδοθεί κατά τους τύπους, που καθορίζονται από τη νομοθεσία του αιτούντος κράτους, β) έκθεση με προσδιορισμό των αξιόποινων πράξεων, για τις οποίες ζητείται η έκδοση, του τόπου και του χρόνου διαπράξεώς τους, του νομικού χαρακτηρισμού τους και της παραπομπής στις νομοθετικές διατάξεις, που έχουν εφαρμογή, οι οποίες πρέπει να εμφανίζονται κατά το δυνατόν ακριβέστερα και γ) αντίγραφο των διατάξεων, που προβλέπουν την πράξη ή, αν αυτό δεν είναι εφικτό, δήλωση για το εφαρμοστέο δίκαιο, καθώς και ο κατά το δυνατό ακριβέστερος καθορισμός του εκζητούμενου προσώπου και κάθε άλλη πληροφορία, που μπορεί να καθορίσει την ταυτότητα και την εθνικότητά του. Ακόμη, κατά τις διατάξεις των άρθρων 3, 4, 5, 9 και 10 της άνω Συμβάσεως, η έκδοση είναι ανεπίτρεπτη, αν πρόκειται για πολιτικές πράξεις και συναφείς με τέτοιες πράξεις παραβάσεις, αν η σχετική αίτηση για την έκδοση αποβλέπει στη δίωξη του εκζητουμένου για πολιτικά, φυλετικά ή θρησκευτικά του φρονήματα, αν η θέση του ατόμου διατρέχει κίνδυνο να επιδεινωθεί εξαιτίας κάποιου από τους παραπάνω λόγους, αν αφορά στρατιωτικές και φορολογικές παραβάσεις, αν αφορά άτομο, που δικάστηκε ήδη οριστικά από τις αρμόδιες αρχές του κράτους παρά του οποίου ζητείται η έκδοση για την πράξη ή τις πράξεις, για τις οποίες ζητείται αυτή και, αν κατά τη νομοθεσία της αιτούσας χώρας ή εκείνης, προς την οποία υποβάλλεται η αίτηση έλαβε χώρα παραγραφή της πράξεως. Επίσης, το αρμόδιο δικαιοδοτικό όργανο, που αποφαίνεται για την έκδοση, δεν έχει εξουσία να ερευνήσει την συνδρομή ή μη στοιχείων ενοχής του εκζητουμένου ούτε τη νομιμότητα των εσωτερικών δικονομικών διαδικασιών του εκζητούντος κράτους, αφού ούτε από τη διάταξη του άρθρου 12 παρ. 2 της Ε.Σ.Ε., που ορίζει εξαντλητικά τα συγκεκριμένα στοιχεία και δικαιολογητικά, που πρέπει να συνοδεύουν την αίτηση για τη στήριξη και τη δικαστική αξιολόγησή της, ούτε από άλλη διάταξη της Ε.Σ.Ε. προβλέπεται και η επισύναψη αποδεικτικών στοιχείων της ενοχής του εκζητουμένου (ΑΠ 532/2019, ΑΠ 1487/2019, ΑΠ 1324/2017), όπως απαιτείται από τις αντικείμενες στη Σύμβαση αυτή διατάξεις των άρθρων 443 παρ. 1 και 450 παρ. 2 του ΚΠΔ (ΑΠ 104/2012). Ακόμη, κατά το άρθρο 438 Κ.Ποιν.Δ., η έκδοση απαγορεύεται και αν ακόμη συναινεί ο εκζητούμενος : α) αν πρόκειται για δράστη που κατά τον χρόνο τέλεσης της πράξης ήταν ημεδαπός, β) αν υπάρχει δικαιοδοσία των ελληνικών δικαστικών αρχών σύμφωνα με τους ελληνικούς νόμους, γ) αν πρόκειται για έγκλημα που κατά τους ελληνικούς νόμους χαρακτηρίζεται ως πολιτικό, στρατιωτικό, φορολογικό ή του τύπου, ή διώκεται μόνο ύστερα από έγκληση αυτού που αδικήθηκε, ή όταν από τις περιστάσεις προκύπτει ότι η έκδοση ζητείται για λόγους πολιτικούς, δ) αν σύμφωνα με τους νόμους του κράτους που ζητεί την έκδοση ή του Ελληνικού Κράτους ή του κράτους, όπου τελέστηκε το έγκλημα, έχει προκύψει ήδη πριν από την απόφαση για την έκδοση νόμιμος λόγος που εμποδίζει τη δίωξη ή την εκτέλεση της ποινής ή αποκλείει ή εξαλείφει το αξιόποινο ε) αν πιθανολογείται, ότι ο εκζητούμενος θα διωχθεί στο κράτος στο οποίο παραδίδεται για πράξη διαφορετική από εκείνη για την οποία ζητείται η έκδοση, στ) αν πιθανολογείται ότι θα υποβληθεί σε διακρίνουσα μεταχείριση για λόγους φυλετικούς, θρησκευτικούς, πολιτικούς ή εξ αιτίας της εθνικότητάς του ή ότι θα υποβληθεί σε μεταχείριση αντίθετη προς την ανθρώπινη αξιοπρέπεια και ότι θα διακυβευτούν τα ανθρώπινα δικαιώματά του, ζ) αν κατά το δίκαιο του εκζητούντος κράτους προβλέπεται για την αξιόποινη πράξη η ποινή του θανάτου και η) αν ο εκζητούμενος καταδικάστηκε ερήμην χωρίς να κλητευθεί. Περαιτέρω κατά το άρθρο 450 παρ. 1 Κ.Ποιν.Δ., σε συνδυασμό με το άρθρ. 438 περ. δ' του ίδιου Κώδικα, το συμβούλιο γνωμοδοτεί αιτιολογημένα για την αίτηση της εκδόσεως και αποφαίνεται για το αν εκείνος που έχει συλληφθεί είναι το ίδιο πρόσωπο με εκείνο που εκζητείται, αν υπάρχουν τα απαιτούμενα για την έκδοση δικαιολογητικά έγγραφα, αν το έγκλημα που αποδίδεται στον εκζητούμενο ή για το οποίο αυτός έχει καταδικαστεί είναι από εκείνα, για τα οποία επιτρέπεται η έκδοση και αν έχει προκύψει λόγος, που εμποδίζει τη δίωξη ή την εκτέλεση της ποινής ή αποκλείει ή εξαλείφει το αξιόποινο.(ΑΠ 499, 285/2021).
Στην προκειμένη περίπτωση από τα πρακτικά της εκκαλουμένης απόφασης, όλα τα έγγραφα της δικογραφίας, από τα οποία τα ξενόγλωσσα προσκομίζονται σε επίσημη μετάφραση και από όσα εξέθεσε ο εκζητούμενος και ο συνήγορός του προφορικά ενώπιον του παρόντος Δικαστηρίου και με τα υποβληθέντα υπομνήματα, αποδεικνύονται τα ακόλουθα: Με το από 19-9-2022 αίτημα έκδοσης του 1ου Κακουργοδικείου της Εδήρνε της Δημοκρατίας της Τουρκίας προς την αρμόδια δικαστική αρχή της Ελλάδος, το οποίο διαβιβάστηκε στις ελληνικές αρχές μέσω της διπλωματικής οδού, ζητήθηκε η έκδοση στο κράτος της Τουρκίας του υπηκόου ... E. L. του K. και της I., γεννηθέντος στις 31-3-1982 στο ..., σε βάρος του οποίου συντάχθηκε από τη Γενική Εισαγγελία της Εδήρνε το υπ' αρ. οικ. 2019/3148ε από 19-7-2019 κατηγορητήριο για το έγκλημα της εισαγωγής ναρκωτικών ή διεγερτικών ουσιών, και εκδόθηκε εναντίον του το υπ' αρ. 2019/399ε από 7-7-2021 ένταλμα σύλληψης του ως άνω Κακουργοδικείου. Ο ως άνω εκζητούμενος συνελήφθη από αστυνομικούς της Υ.Α. Ιωαννίνων την 10η - 9-2022 στα Ιωάννινα, δυνάμει της υπ'αρ. 55/2022 από 21-8-2022 εντολής προσωρινής σύλληψης του Εισαγγελέα Εφετών Ιωαννίνων σε εκτέλεση της υπ' αρ. 2021/63748 με αρ. ελέγχου Α9063/11-2021 από 2-11-2021 Ερυθράς Αγγελίας Διεθνών Αναζητήσεων της ΙΝΤΕΡΠΟΛ Τουρκίας. Ακολούθως εκδόθηκε εναντίον του από την Προδρεύουσα Εφέτη Ιωαννίνων Αναστασία Λάγκα το υπ' αρ. 112/11-10-2022 ένταλμα συλλήψεως και κράτησης εκζητούμενου, δυνάμει του οποίου φυλακίστηκε στη Δικαστική Φυλακή Ιωαννίνων, ενώ με την προσβαλλόμενη απόφαση του Συμβουλίου Εφετών Ιωαννίνων, το οποίο γνωμοδότησε υπέρ της έκδοσης του στις αρμόδιες αρχές της Τουρκίας, διατηρήθηκε η κράτηση του μέχρις ολοκληρώσεως της διαδικασίας εκδόσεως αυτού προς την εκζητούσα Αρχή. Ειδικότερα, το έγκλημα της εισαγωγής ναρκωτικών ουσιών, που αποδίδεται στον εκζητούμενο, συνίσταται στο ότι: στις 26-12-2018 και ώρα 01:19 το με αριθμό κυκλοφορίας ... φορτηγό διεθνών μεταφορών, που ανήκε στην εταιρία με την επωνυμία IRWAIN, ιδιοκτησίας του, το οποίο οδηγούσε ο T. A., εισήλθε από τη συνοριακή διέλευση της Ιψάλα στην Τουρκία, φορτωμένο με 152 μονάδες λευκών σάκων, που περιείχαν 1.524,723 κιλά ναρκωτικών ουσιών (κάνναβης). Το αδίκημα αυτό προβλέπεται από τις διατάξεις των άρθρων 188 παρ. 1 - 5, 37 παρ. 1 και 53 του υπ' αρ. 5237 Τουρκικού Ποινικού Κώδικα και τιμωρείται με ποινή φυλάκισης τουλάχιστον δέκα (10) ετών και μέγιστη ποινή τα τριάντα (30) έτη, παραγράφεται δε, σύμφωνα με το άρθρο 66 παρ. 1γ του ως άνω Τουρκικού Ποινικού Κώδικα σε είκοσι (20) έτη. Η πράξη αυτή είναι αξιόποινη και κατά την ελληνική νομοθεσία, προβλέπεται από τις διατάξεις των άρθρων 20 παρ. 1, 2 επ. Ν.4139/2013 και αρ. 1 παρ. 2 Πιν.Α περ.6 Ν.3459/2006 και τιμωρείται με ποινή καθείρξεως τουλάχιστον οκτώ (8) ετών και με χρηματική ποινή μέχρι τριακόσιες χιλιάδες (300.000) ευρώ. Η ένδικη αίτηση έκδοσης συνοδεύεται από τα παρακάτω αλλοδαπά έγγραφα μεταφρασμένα επίσημα στην ελληνική γλώσσα, ήτοι: α)το υπ'αρ.2019/399ε από 7-7-2021 ένταλμα σύλληψης του 1ου Κακουργοδικείου της Εδήρνε της Δημοκρατίας της Τουρκίας, που έχει εκδοθεί σε βάρος του εκζητούμενου για το ως άνω αδίκημα της εισαγωγής ναρκωτικών, β)το κείμενο των κρισίμων ποινικών διατάξεων του Τουρκικού Ποινικού Κώδικα, που προβλέπουν και τιμωρούν την παραπάνω αξιόποινη πράξη και γ)το υπ'αρ. οικ. 2019/3148ε από 19-7-2019 κατηγορητήριο σε βάρος του εκζητούμενου για την εν λόγω αξιόποινη πράξη, που έχει εκδοθεί από τη Γενική Εισαγγελία της Εδήρνε, όπου περιγράφεται ο χρόνος, τόπος (έδαφος Τουρκικής Δημοκρατίας) και λοιπές περιστάσεις καθώς και η συμμετοχή του εκζητούμενου στη διάπραξη του εγκλήματος, ο κατά νόμο χαρακτηρισμός του και τα στοιχεία του εκζητούμενου που πιστοποιούν και καθορίζουν την ταυτότητα και την εθνικότητά του.
Συνεπώς προσκομίζονται όλα τα αναγκαία για την υποστήριξη της αίτησης έγγραφα δικαιολογητικά, που προβλέπονται από τις προδιαληφθείσες διατάξεις του άρθρου 12 της Ευρωπαϊκής Σύμβασης Εκδόσεως (Ε.Σ.Ε.), από τα οποία προκύπτει ότι συντρέχουν όλες οι νόμιμες προϋποθέσεις για την έκδοση του εκκαλούντος. Δεν απαιτείτο δε από καμμία διάταξη της ΕΣΕ η επισύναψη στην αίτηση εκδόσεως, πλήν των ανωτέρω δικαιολογητικών, και άλλων εγγράφων από τα οποία να προκύπτει η ουσιαστική βασιμότητα της κατηγορίας ή η συνδρομή επαρκών ενδείξεων ενοχής του εκζητούμενου. Ο ισχυρισμός, επομένως, του εκκαλούντος, με τον πρώτο λόγο της έφεσης, ότι στο ένδικο ένταλμα σύλληψης και τη σχετική για την έκδοσή του αίτηση δεν περιγράφονται οι περιστάσεις τέλεσης του εγκλήματος της εισαγωγής ναρκωτικών ουσιών και η γνώση του για τη διάπραξη αυτού, εις τρόπον ώστε να δημιουργείται ασάφεια και σύγχυση ως προς την ύπαρξη επαρκών σε βάρος του ενδείξεων ενοχής για το αδίκημα αυτό, είναι αβάσιμος. Περαιτέρω, ο δεύτερος λόγος εφέσεως περί απολύτου ακυρότητος της διαδικασίας, καθόσον, όπως διατείνεται ο εκκαλών, δεν ενημερώθηκε "εγγράφως και πλήρως σχετικά με την ύπαρξη και το περιεχόμενο του σε βάρος του εκδοθέντος εντάλματος σύλληψης", είναι αβάσιμος, αφού, όπως προκύπτει από την υπ' αρ. 2409/13-9-2022 έκθεση "προσαγωγής και βεβαίωσης ταυτότητας" της εισαγγελίας Εφετών Ιωαννίνων και τα ταυτάριθμα με την εκκαλουμένη απόφαση πρακτικά του πρωτοβαθμίου Συμβουλίου, τα οποία δεν προσβλήθησαν επί πλαστότητι ούτε ζητήθηκε η κατά τούτο διόρθωσή τους, ο εκκαλών μετά τη σύλληψη του οδηγήθηκε στον Εισαγγελέα Εφετών Ιωαννίνων, ο οποίος, αφού βεβαίωσε την ταυτότητά του εκζητούμενου, την οποία άλλωστε ο τελευταίος δεν αμφισβήτησε, ενημέρωσε αυτόν για την ύπαρξη και το περιεχόμενο του εντάλματος, για το δικαίωμα του να προσφύγει στις υπηρεσίες νομικού παραστάτη, καθώς και για τη δυνατότητα που του παρέχεται να αρνηθεί ή να συγκατατεθεί στην προσαγωγή του στο κράτος έκδοσης του εντάλματος, δηλαδή στη Δημοκρατία της Τουρκίας. Αυτός δε δήλωσε ότι δεν αποδέχεται την αποδιδόμενη κατηγορία και ότι δεν επιθυμεί να εκδοθεί στην Τουρκία, δήλωση την οποία επανέλαβε και στο ακροατήριο του Πρωτοβαθμίου Συμβουλίου, ενώπιον του οποίου παραστάθηκε με νομικό παραστάτη και ανέπτυξε προφορικώς και εγγράφως πλειάδα ισχυρισμών. Επίσης αβάσιμος κρίνεται και ο εμπεριεχόμενος στον ίδιο λόγο, ισχυρισμός του εκκαλούντος περί ύπαρξης ασάφειας ως προς τη δήλωσή του περί συγκατάθεσης ή μη στην έκδοσή του, αφού η αναγραφή στο 12ο φύλλο της προσβαλλόμενης απόφασης ότι ο εκζητούμενος "συναίνεσε ρητά στην έκδοσή του" οφείλεται σε προφανή παραδρομή. Και τούτο διότι, αν υπήρχε τέτοια δήλωση συναίνεσης, θα γνωμοδοτούσε για την έκδοση ο Πρόεδρος Εφετών κατ' εφαρμογή του άρθρου 448 του ΚΠΔ και δεν θα χρειαζόταν επ'ακροατηρίω δημόσια συνεδρίαση του Συμβουλίου Εφετών. Τέλος, από κανένα στοιχείο δεν θεμελιώνεται κίνδυνος να υποβληθεί ο εκκαλών στο εκζητούν Κράτος της Τουρκίας, σε οποιαδήποτε απάνθρωπη μεταχείριση από τις αστυνομικές και δικαστικές αρχές, ή να μη τύχει δίκαιης δίκης, ο υποστηρίζων δε τα αντίθετα τρίτος και τελευταίος λόγος της έφεσης, είναι αβάσιμος. Κατ'ακολουθίαν των ανωτέρω, εφόσον εν προκειμένω συντρέχουν όλες οι απαιτούμενες κατά νόμον θετικές προϋποθέσεις για την έκδοση του εκκαλούντος - εκζητούμενου και δεν υπάρχει κανένας απαγορευτικός ή διακωλυτικός λόγος που να εμποδίζει την έκδοσή του από εκείνους που προβλέπονται στα άρθρα 3 έως 10 της Ε.Σ.Ε. και 438 του ΚΠΔ, το Συμβούλιο Εφετών Ιωαννίνων, το οποίο, με την προσβαλλόμενη απόφασή του, γνωμοδότησε υπέρ της έκδοσης του εκκαλούντος στις Δικαστικές Αρχές της Τουρκίας, δεν έσφαλε κατά την εφαρμογή του νόμου και ορθά εκτίμησε τις αποδείξεις, απορριπτομένων ως αβασίμων των υποστηριζόντων τα αντίθετα λόγων έφεσης. Κατόπιν όλων αυτών, πρέπει να απορριφθεί η έφεση ως κατ'ουσία αβάσιμη και να καταδικασθεί ο εκκαλών στα δικαστικά έξοδα (άρθρο 578 παρ. 1 του ΚΠΔ), όπως ειδικότερα ορίζεται στο διατακτικό.
ΓIA ΤΟΥΣ ΛΟΓΟΥΣ ΑΥΤΟΥΣ
Δέχεται τυπικά και απορρίπτει κατ'ουσίαν την από 31-10-2022, με αριθμό 25/2022, έφεση του E. L. του K. και της I., υπηκόου ..., κατοίκου ... και ήδη προσωρινά κρατούμενου στο Κατάστημα Κράτησης Ιωαννίνων, κατά της υπ' αρ. 52/26-10-2022 απόφασης του Συμβουλίου Εφετών Ιωαννίνων.
Επιβάλλει στον εκκαλούντα τα δικαστικά έξοδα, τα οποία ανέρχονται σε διακόσια πενήντα (250) ευρώ.
Κρίθηκε και αποφασίσθηκε στην Αθήνα στις 9 Δεκεμβρίου 2022.
Εκδόθηκε στην Αθήνα στις 13 Δεκεμβρίου 2022.
Η ΑΝΤΙΠΡΟΕΔΡΟΣ Ο ΓΡΑΜΜΑΤΕΑΣ
Ε.Π. (m)
Αριθμός 2284/2024
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Στ΄
Συνεδρίασε δημόσια στο ακροατήριό του στις 10 Ιανουαρίου 2022, με την εξής σύνθεση: Ιωάννης Γράβαρης, Αντιπρόεδρος, Πρόεδρος του Στ΄ Τμήματος, Κωνσταντίνα Φιλοπούλου, Ελένη Παπαδημητρίου, Σύμβουλοι, Παναγιώτης Χαλιούλιας, Αικατερίνη Σούκη, Πάρεδροι. Γραμματέας ο Λάμπρος Ρίκος.
Για να δικάσει την από 15 Ιουλίου 2014 αίτηση:
της ανώνυμης εταιρείας με την επωνυμία «ΙΔΙΩΤΙΚΟ ΓΕΝΙΚΟ ΔΙΑΓΝΩΣΤΙΚΟ ΕΡΓΑΣΤΗΡΙΟ ΜΕΣΣΗΝΙΑΣ - ΙΑΤΡΙΚΗ ΑΝΩΝΥΜΗ ΕΤΑΙΡΕΙΑ» και τον διακριτικό τίτλο «ΕΥΡΩΙΑΤΡΙΚΗ - ΠΡΟΤΥΠΟ ΔΙΑΓΝΩΣΤΙΚΟ ΜΕΣΣΗΝΙΑΣ Α.Ε.» και ήδη με την επωνυμία «AFFIDEA ΚΑΛΑΜΑΤΑΣ - ΙΔΙΩΤΙΚΟ ΔΙΑΓΝΩΣΤΙΚΟ ΕΡΓΑΣΤΗΡΙΟ - ΙΑΤΡΙΚΗ ΑΝΩΝΥΜΗ ΕΤΑΙΡΕΙΑ» και τον διακριτικό τίτλο «AFFIDEA ΚΑΛΑΜΑΤΑΣ», που εδρεύει στην Καλαμάτα (Αρτέμιδος 117), η οποία παρέστη με τον δικηγόρο Ευάγγελο Κατσίκη (Α.Μ. 21512), που τον διόρισε με πληρεξούσιο και ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του,
κατά του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.), που εδρεύει στο Μαρούσι Αττικής (Απ. Παύλου 12), ο οποίος παρέστη με τη δικηγόρο Αναστασία Δούκα (Α.Μ. 2433 Δ.Σ. Πειραιώς), που τη διόρισε με πληρεξούσιο και η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της.
Με την αίτηση αυτή η αιτούσα εταιρεία επιδιώκει να ακυρωθεί η υπ’ αριθ. 117206/28.5.2014 πράξη του Προέδρου του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.) και κάθε άλλη σχετική πράξη ή παράλειψη της Διοικήσεως.
Η εκδίκαση άρχισε με την ανάγνωση της εκθέσεως του εισηγητή, Παρέδρου Παναγιώτη Χαλιούλια.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, με το κρινόμενο ένδικο βοήθημα, το οποίο παραπέμφθηκε στο Συμβούλιο της Επικρατείας με την 5051/2015 απόφαση του Διοικητικού Εφετείου Αθηνών, όπως το εν λόγω ένδικο βοήθημα συμπληρώνεται με το από 28.12.2016 δικόγραφο προσθέτων λόγων, ζητείται η ακύρωση της 117206/28.5.2014 πράξεως του Προέδρου του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.), με την οποία προσδιορίσθηκαν σε 239.184,71 και 249.983,33 ευρώ τα οφειλόμενα από την αιτούσα, πάροχο υπηρεσιών υγείας, ποσά «επιστροφής» (rebate) και «αυτόματης επιστροφής» (claw back), αντιστοίχως, για το έτος 2013, κατ’ εφαρμογή των διατάξεων του άρθρου 100 του ν. 4172/2013 (Α΄ 167) και των κατ’ εξουσιοδότηση αυτού εκδοθεισών κανονιστικών αποφάσεων, όπως ίσχυαν κατά τον ως άνω χρόνο εκδόσεως της προσβαλλομένης πράξεως.
2. Επειδή, όπως αναφέρεται στο από 14.5.2021 υπόμνημα, που κατέθεσε αυθημερόν η αιτούσα πριν από την συζήτηση, η επωνυμία της έχει ήδη τροποποιηθεί σε «AFFIDEA ΚΑΛΑΜΑΤΑΣ - ΙΔΙΩΤΙΚΟ ΔΙΑΓΝΩΣΤΙΚΟ ΕΡΓΑΣΤΗΡΙΟ - ΙΑΤΡΙΚΗ ΑΝΩΝΥΜΗ ΕΤΑΙΡΕΙΑ» και με διακριτικό τίτλο: «AFFIDEA ΚΑΛΑΜΑΤΑΣ».
3. Επειδή, όπως έχει κριθεί, οι πράξεις του Ε.Ο.Π.Υ.Υ., με τις οποίες τα μέτρα του «rebate» και του «claw back» εφαρμόζονται στους συμβεβλημένους με τον Οργανισμό παρόχους υπηρεσιών υγείας αναδρομικώς από 1.1.2013 βάσει της διατάξεως της παραγράφου 7 του άρθρου 100 του ν. 4172/2013, υπόκεινται, κατ’ εξαίρεση, στον ακυρωτικό έλεγχο του Συμβουλίου της Επικρατείας (ΣτΕ 3149-3151/2017 7μ). Επομένως, ορθώς το κρινόμενο ένδικο βοήθημα χαρακτηρίσθηκε από το Διοικητικό Εφετείο Αθηνών ως αίτηση ακυρώσεως και παραπέμφθηκε, κατά τα ανωτέρω, στο Συμβούλιο της Επικρατείας. Εξάλλου, για την άσκηση της εν λόγω αιτήσεως έχει κατατεθεί το νόμιμο παράβολο (ειδικά έντυπα σειράς Α΄ με αριθμούς 1391962 και 4127231).
4. Επειδή, κατά την έννοια των παραγράφων 1 και 2 του άρθρου 27 του π.δ/τος 18/1989 (Α΄ 8), η μετά την άσκηση ενδίκου βοηθήματος ή μέσου παροχή πληρεξουσιότητας σε δικηγόρο άλλον από τον υπογράφοντα το δικόγραφο συνιστά έγκριση, τόσο της ασκήσεως του ενδίκου βοηθήματος ή μέσου, όσο και των πράξεων της προδικασίας (ΣτΕ 394/1984 Ολομελείας, 2956/2004, 1329/2016, 1057/2019). Συνεπώς, η κρινόμενη αίτηση ασκείται, από την άποψη αυτή, παραδεκτώς, δεδομένου ότι η αιτούσα, αν και δεν παρέστη κατά την επ’ ακροατηρίω συζήτηση της υποθέσεως, προσκόμισε, πριν από την συζήτηση, συμβολαιογραφικό πληρεξούσιο, συνταχθέν μετά την άσκηση της κρινομένης αιτήσεως, με το οποίο παρέχεται η ειδική πληρεξουσιότητα να παραστεί στο ακροατήριο και να υποστηρίξει την αίτηση σε δικηγόρο άλλον από αυτόν που υπογράφει το δικόγραφο.
5. Επειδή, στο άρθρο 16 παρ. 1 του Κώδικα Διοικητικής Διαδικασίας (ν. 2690/1999, Α΄ 45) ορίζονται τα εξής: «Η διοικητική πράξη είναι έγγραφη, αναφέρει την εκδούσα αρχή και τις εφαρμοζόμενες διατάξεις, φέρει δε χρονολογία, καθώς και υπογραφή του αρμόδιου οργάνου[...]». Σύμφωνα με την εν λόγω διάταξη, η οποία αποδίδει γενική αρχή του διοικητικού δικαίου, διοικητική πράξη, η οποία δεν φέρει υπογραφή του αρμοδίου για την έκδοσή της οργάνου, είναι ανυπόστατη. Παραδεκτώς, όμως, ασκείται κατά της πράξεως αυτής αίτηση ακυρώσεως, η οποία γίνεται δεκτή για λόγους ασφαλείας δικαίου, ώστε να μην τίθεται ζήτημα τυχόν εκτελέσεώς της. Εξάλλου, για το υποστατό της διοικητικής πράξεως απαιτείται και αρκεί το πρωτότυπο της πράξεως, το οποίο παραμένει στο αρχείο της υπηρεσίας, να φέρει την υπογραφή του εκδόντος αυτήν οργάνου (ΣτΕ 4517/2009, 4119/2013, 3149-3151/2017 7μ).
6. Επειδή, εν προκειμένω, η πράξη, η οποία έχει προσκομισθεί από τον Ε.Ο.Π.Υ.Υ., δεν φέρει υπογραφή του αρμοδίου για την έκδοσή της οργάνου, ήτοι του Προέδρου του Οργανισμού, σύμφωνα με τις διατάξεις των άρθρων 20 παρ. 2 και 21 περ. α΄ και β΄ του ν. 3918/2011 (Α΄ 31). Ως εκ τούτου, συντρέχει νόμιμος λόγος εκδόσεως προδικαστικής αποφάσεως κατά το άρθρο 23 του π.δ/τος 18/1989, προκειμένου η αρμοδία προς τούτο Διεύθυνση Οικονομικών της Γενικής Διευθύνσεως Οικονομικών Υποθέσεων του Ε.Ο.Π.Υ.Υ. να αποστείλει στο Συμβούλιο της Επικρατείας, μέσα σε ένα μήνα από την κοινοποίηση σ’ αυτήν, με επιμέλεια της Γραμματείας του Δικαστηρίου, της παρούσης αποφάσεως, την προσβαλλόμενη πράξη, όπως αυτή τηρείται σε πρωτότυπη μορφή στην υπηρεσία.
Δ ι ά τ α ύ τ α
Αναβάλλει την εκδίκαση της υποθέσεως.
Διατάσσει την αποστολή των στοιχείων που αναφέρονται στο αιτιολογικό μέσα σε ένα μήνα από την κοινοποίηση της παρούσης αποφάσεως στον Ε.Ο.Π.Υ.Υ. με επιμέλεια της Γραμματείας του Δικαστηρίου.
Η διάσκεψη έγινε στην Αθήνα στις 24 Ιανουαρίου 2022
Ο Πρόεδρος του Στ΄ ΤμήματοςΟ Γραμματέας
Ιωάννης Β. ΓράβαρηςΛάμπρος Ρίκος
και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2024.
Ο Πρόεδρος του Στ´ ΤμήματοςΗ Γραμματέας
Ιωάννης Β. Γράβαρης Ευδοκία Κιλισμανή
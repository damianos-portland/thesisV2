Β.Κ.
Αριθμός 2270/2024
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Στ΄
Συνεδρίασε δημόσια στο ακροατήριό του στις 10 Ιανουαρίου 2022, με την εξής σύνθεση: Ιωάννης Γράβαρης, Αντιπρόεδρος, Πρόεδρος του Στ΄ Τμήματος, Κωνσταντίνα Φιλοπούλου, Ελένη Παπαδημητρίου, Σύμβουλοι, Παναγιώτης Χαλιούλιας, Αικατερίνη Σούκη, Πάρεδροι. Γραμματέας ο Λάμπρος Ρίκος.
Για να δικάσει την από 21 Ιουλίου 2014 αίτηση:
της ανώνυμης εταιρείας με την επωνυμία «ΔΙΑΓΝΩΣΗ - ΙΔΙΩΤΙΚΟ ΠΟΛΥΪΑΤΡΕΙΟ ΙΑΤΡΙΚΗ ΑΝΩΝΥΜΗ ΕΤΑΙΡΙΑ» και τον διακριτικό τίτλο «ΔΙΑΓΝΩΣΗ ΑΕ», που εδρεύει στην Αθήνα (Λεωφόρος Αλεξάνδρας 166), η οποία δεν παρέστη,
κατά του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.), που εδρεύει στο Μαρούσι Αττικής (Αποστόλου Παύλου 12), ο οποίος παρέστη με τη δικηγόρο Αικατερίνη Στάθη (Α.Μ. 13166), που τη διόρισε με πληρεξούσιο.
Με την αίτηση αυτή η αιτούσα εταιρεία επιδιώκει να ακυρωθούν οι υπ’ αριθμ. α) 116788, β) 118598, γ) 117284, δ) 114600, ε) 116022 και στ) 116185/28.5.2014 πράξεις του Προέδρου του Ε.Ο.Π.Υ.Υ..
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Αικατερίνης Σούκη.
Κατόπιν το δικαστήριο άκουσε την πληρεξούσια του καθ’ ού Οργανισμού, η οποία ζήτησε την απόρριψη της υπό κρίση αιτήσεως.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, με το κρινόμενο ένδικο βοήθημα, το οποίο παραπέμφθηκε στο Συμβούλιο της Επικρατείας με την 298/2018 απόφαση του Διοικητικού Εφετείου Αθηνών προκειμένου να εκδικαστεί ως αίτηση ακυρώσεως, ζητείται η ακύρωση της 116788/28.5.2014 Πράξης του Προέδρου του Ε.Ο.Π.Υ.Υ., με την οποία, κατ’ επίκληση, μεταξύ άλλων, των διατάξεων του άρθρου 100 του ν. 4172/2013 (Α΄ 167), επιβλήθηκε εις βάρος της αιτούσας ποσό 562.038,19 ευρώ ως επιστροφή (rebate) και ποσό 544.418,73 ευρώ ως αυτόματη επιστροφή (claw-back) για το έτος 2013. Ζητείται, επίσης, η ακύρωση των εξής πράξεων, με τις οποίες καταλογίστηκαν εις βάρος ιατρών συμβεβλημένων με τον ΕΟΠΥΥ, οι οποίοι φέρονται να ενεργούν για λογαριασμό της αιτούσας: α) της 118598/28.5.2014 πράξης με την οποία επιβλήθηκε εις βάρος του ιατρού Α.Μ. ποσό 50.932,71 ευρώ ως επιστροφή και ποσό 65.852,25 ευρώ ως αυτόματη επιστροφή, β) της 117284/28.5.2014 πράξης με την οποία επιβλήθηκε εις βάρος του ιατρού Χ.Σ. ποσό 26.923,27 ευρώ ως επιστροφή και ποσό 42.323,42 ευρώ, ως αυτόματη επιστροφή, γ) της 114600/28.5.2014 πράξης, με την οποία επιβλήθηκε εις βάρος της ιατρού Β.Α. ποσό 6.826,28 ως επιστροφή και ποσό 21.944,46 ως αυτόματη επιστροφή, δ) της 116022/28.5.2014 πράξης, με την οποία επιβλήθηκε εις βάρος του ιατρού Φ.Ρ. ποσό 11.829,71 ως αυτόματη επιστροφή και ε) της 116185/28.5.2014 πράξης, με την οποία επιβλήθηκε εις βάρος του ιατρού Ι.Σ., ποσό 1720,72 ως επιστροφή και ποσό 15.229,78 ως αυτόματη επιστροφή. Η υπό κρίση αίτηση αρμοδίως εισάγεται προς συζήτηση ενώπιον του Συμβουλίου της Επικρατείας (βλ. ΣτΕ 3149-51/2017 7μ.) έχει δε καταβληθεί για την άσκησή της το νόμιμο παράβολο (κωδικός πληρωμής ηλεκτρονικού παραβόλου 200370017958 0604 0003).
2. Επειδή, το δικόγραφο της κρινόμενης αιτήσεως υπογράφεται από δικηγόρο, ως πληρεξούσιο της αιτούσας. Κατά την συζήτηση, όμως, της υπόθεσης στο ακροατήριο, η οποία χώρησε νομίμως μετά από κοινοποίηση στον πληρεξούσιο δικηγόρο της αιτούσας (6.7.2021) της από 25.6.2021 πράξης του Προέδρου του Στ΄ Τμήματος, η αιτούσα δεν παρέστη δια πληρεξουσίου δικηγόρου ούτε νομιμοποίησε τον υπογράφοντα το δικόγραφο δικηγόρο, κατά τα οριζόμενα στις παρ. 1 και 2 του άρθρου 27 του π.δ/τος 18/1989 (Α΄ 8), όπως ήδη ισχύουν. Ενόψει τούτων, η κρινόμενη αίτηση πρέπει ν’ απορριφθεί ως απαράδεκτη.
Δ ι ά τ α ύ τ α
Απορρίπτει την αίτηση.
Διατάσσει την κατάπτωση του κατατεθέντος παραβόλου.
Επιβάλλει στην αιτούσα τη δικαστική δαπάνη του Εθνικού Οργανισμού Παροχής Υπηρεσιών Υγείας, η οποία ανέρχεται στο ποσό των τετρακοσίων εξήντα (460) ευρώ.
Η διάσκεψη έγινε στην Αθήνα στις 29 Μαΐου 2023
Ο Πρόεδρος του Στ´ ΤμήματοςΟ Γραμματέας
Ιωάννης Β. Γράβαρης Λάμπρος Ρίκος
και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2024.
Ο Πρόεδρος του Στ´ ΤμήματοςΗ Γραμματέας
Ιωάννης Β. Γράβαρης Ευδοκία Κιλισμανή
ΣΤΟ ΟΝΟΜΑ ΤΟΥ ΕΛΛΗΝΙΚΟΥ ΛΑΟΥ
Εντέλλεται προς κάθε δικαστικό επιμελητή να εκτελέσει όταν του το ζητήσουν την παραπάνω απόφαση, τους Εισαγγελείς να ενεργήσουν κατά την αρμοδιότητά τους και τους Διοικητές και τα άλλα όργανα της Δημόσιας Δύναμης να βοηθήσουν όταν τους ζητηθεί.
Η εντολή πιστοποιείται με τη σύνταξη και την υπογραφή του παρόντος.
Αθήνα, ..............................................
Ο Πρόεδρος του Στ´ ΤμήματοςΗ Γραμματέας του Στ´ Τμήματος
Ιωάννης Β. Γράβαρης Σταυρούλα Χάρου
Κ.Λ. (m)
Αριθμός 2265/2024
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Στ΄
Συνεδρίασε δημόσια στο ακροατήριό του στις 24 Μαΐου 2021, με την εξής σύνθεση: Ιωάννης Γράβαρης, Aντιπρόεδρος, Πρόεδρος του Στ΄ Τμήματος, Βαρβάρα Ραφτοπούλου, Κασσιανή Μαρίνου, Σύμβουλοι, Γεώργιος Ζιάμος, Μαρία Γκάνα, Πάρεδροι. Γραμματέας η Αικατερίνη Ρίπη.
Για να δικάσει την από 21 Οκτωβρίου 2019 αίτηση:
του Ελληνικού Δημοσίου (Α.Α.Δ.Ε.), το οποίο παρέστη με τη Σπυριδούλα Ραυτοπούλου, Πάρεδρο του Νομικού Συμβουλίου του Κράτους, που κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της,
κατά του Σ.Κ., κατοίκου …., ο οποίος παρέστη με τον δικηγόρο Κωνσταντίνο Μιχαηλίδη (Α.Μ. 3721 Δ.Σ. Θεσσαλονίκης), που τον διόρισε με πληρεξούσιο και ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του.
Με την αίτηση αυτή το αναιρεσείον Ελληνικό Δημόσιο επιδιώκει να αναιρεθεί η υπ’ αριθμ. 1710/2019 απόφαση του Διοικητικού Εφετείου Θεσσαλονίκης.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Μαρίας Γκάνα.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινόμενης αίτησης δεν απαιτείται κατά νόμο η καταβολή παραβόλου.
2. Επειδή, με την αίτηση αυτή ζητείται η αναίρεση της 1710/2019 απόφασης του Διοικητικού Εφετείου Θεσσαλονίκης, με την οποία απορρίφθηκε έφεση του αναιρεσείοντος Δημοσίου κατά της 6305/2018 οριστικής απόφασης του Μονομελούς Διοικητικού Πρωτοδικείου Θεσσαλονίκης. Με την τελευταία αυτή απόφαση έγινε δεκτή ανακοπή του ήδη αναιρεσιβλήτου κατά της 591/26.4.2011 έκθεσης του Δικαστικού Επιμελητή του Εφετείου Θεσσαλονίκης Ζ.Σ., με την οποία είχε επιβληθεί αναγκαστική κατάσχεση σε ακίνητη περιουσία του, ως εκκαθαριστή της ανώνυμης εταιρείας με την επωνυμία «ΜΑΚΕΔΟΝΙΚΑ ΙΔΙΩΤΙΚΑ ΔΙΕΘΝΗ ΑΝΤΑΛΛΑΚΤΗΡΙΑ ΣΥΝΑΛΛΑΓΜΑΤΟΣ ΑΕ», για την αναγκαστική είσπραξη οφειλών της εν λόγω εταιρείας προς το Ελληνικό Δημόσιο, προερχόμενων από πρόστιμα του Κώδικα Βιβλίων και Στοιχείων και φόρο εισοδήματος, συνολικού ύψους 299.742,67 ευρώ.
3. Επειδή, στον Κώδικα Διοικητικής Δικονομίας [ΚΔΔ] (ν. 2717/1999, Α΄ 97) ορίζονται τα εξής: Άρθρο 217: «1. Ανακοπή χωρεί κατά κάθε πράξης που εκδίδεται στα πλαίσια της διαδικασίας της διοικητικής εκτέλεσης και, ιδίως, κατά: α) [...], β) της κατασχετήριας έκθεσης, γ) [...], δ) [...]. 2. [...]». Άρθρο 219, όπως η παράγραφος 1 αυτού αντικαταστάθηκε με το άρθρο 30 ν. 3659/2008 (Α΄ 77): «1. Προς άσκηση ανακοπής νομιμοποιείται εκείνος που έχει άμεσο, προσωπικό και ενεστώς έννομο συμφέρον [...] 2. [...]». Άρθρο 224: 1. Το δικαστήριο ελέγχει την προσβαλλόμενη πράξη κατά το νόμο και την ουσία, στα όρια της ανακοπής, τα οποία προσδιορίζονται από τους λόγους και το αίτημά της. 2. […] 5. Ισχυρισμοί, που αφορούν την απόσβεση της απαίτησης για την ικανοποίηση της οποίας επισπεύδεται η εκτέλεση, μπορούν να προβάλλονται με την ευκαιρία άσκησης ανακοπής κατά της πράξης ταμειακής βεβαίωσης ή οποιασδήποτε πράξης της εκτέλεσης, πρέπει δε να αποδεικνύονται αμέσως». Τέλος, στο άρθρο 115 του Κώδικα Φορολογίας Εισοδήματος [ΚΦΕ] (ν. 2238/1994, Α΄ 151), ο οποίος ίσχυε κατά τον κρίσιμο χρόνο, οριζόταν ότι: «1. Τα πρόσωπα που είναι διευθυντές, διαχειριστές ή διευθύνοντες σύμβουλοι και εκκαθαριστές των ημεδαπών ανωνύμων εταιρειών ή συνεταιρισμών κατά το χρόνο της διάλυσης ή συγχώνευσής τους, ευθύνονται προσωπικώς και αλληλεγγύως για την πληρωμή του φόρου που οφείλεται από αυτά τα νομικά πρόσωπα σύμφωνα με τον παρόντα, καθώς και του φόρου που παρακρατείται, ανεξάρτητα από το χρόνο βεβαίωσής τους. [...] 2. [...]».
4. Επειδή, όπως συνάγεται από τον συνδυασμό των ανωτέρω διατάξεων, φυσικό πρόσωπο εις βάρος του οποίου εκδίδεται έκθεση αναγκαστικής κατάσχεσης, ως φέροντος ιδιότητα από τις αναφερόμενες στην παράγραφο 1 του άρθρου 115 του Κώδικα Φορολογίας Εισοδήματος, έχει έννομο συμφέρον να ασκήσει ανακοπή, με την οποία μπορεί, κατ’ αρχήν, να αμφισβητήσει τη συνδρομή στο πρόσωπό του της εν λόγω ιδιότητας, ως εκ της οποίας επιχειρείται η εκτέλεση στην περιουσία του (βλ. ΣτΕ 674/2021 Ολ. και ήδη ΣτΕ 524/2024, 2484-5, 1578, 1242/2023, 1846/2021). Η έλλειψη δε της ιδιότητας αυτής δεν αποτελεί ειδικότερη περίπτωση απόσβεσης της απαίτησης, η οποία άλλωστε θα προϋπέθετε κατ’ αρχήν την ύπαρξή της, ώστε να υφίσταται η κατά το περί αποσβέσεως άρθρο 224 παρ. 5 ΚΔΔ υποχρέωση άμεσης απόδειξης.
5. Επειδή, όπως προκύπτει από την αναιρεσιβαλλόμενη απόφαση και τα λοιπά διαδικαστικά έγγραφα, με την από 28-4-2003 απόφαση της Γενικής Συνέλευσης των μετόχων της ανώνυμης εταιρείας με την επωνυμία “ΜΑΚΕΔΟΝΙΚΑ ΙΔΙΩΤΙΚΑ ΔΙΕΘΝΗ ΑΝΤΑΛΛΑΚΤΗΡΙΑ ΣΥΝΑΛΛΑΓΜΑΤΟΣ Α.Ε.” με τον διακριτικό τίτλο “Μ.Ι.Δ.Α.Σ. ΑΝΤΑΛΛΑΚΤΗΡΙΑ ΣΥΝΑΛΛΑΓΜΑΤΟΣ Α.Ε.”, το Νο 24/28-4-2003 πρακτικό της οποίας καταχωρίστηκε στο Μητρώο Ανωνύμων εταιρειών της Διεύθυνσης Εταιρειών της Νομαρχιακής Αυτοδιοίκησης Θεσσαλονίκης στις 23-5-2003 και δημοσιεύθηκε στο ΦΕΚ. 7700/17-7-2003, Τεύχος Ανωνύμων Εταιριών και Εταιριών Περιορισμένης Ευθύνης, αποφασίστηκε η λύση της εταιρείας, σύμφωνα με τις διατάξεις του άρθρου 47α του ν. 2190/1920, ορίστηκαν εκκαθαριστές ο Σ.Λ., ο Χ.Ε. και ο αναιρεσίβλητος, ενώ όλες οι εξουσίες εκπροσώπησης ενώπιον κάθε αρχής και παντός τρίτου χορηγήθηκαν στον Χ.Λ.. Στη Γενική Συνέλευση εκπροσωπήθηκε το 51,86% των μετοχών και ψήφων της εταιρείας από τον κατέχοντα αυτό μέτοχο Χ.Λ., ενώ δεν εμφανίστηκε κανείς άλλος μέτοχος. Ενόψει της ύπαρξης οφειλής της ως άνω εταιρείας προς το Ελληνικό Δημόσιο, προερχόμενης από φόρο εισοδήματος και πρόστιμα Κ.Β.Σ., συνολικού ποσού 299.742,67 ευρώ και του διορισμού του αναιρεσιβλήτου ως εκκαθαριστή της, ο Προϊστάμενος της Δ.Ο.Υ. Φ.Α.Ε. Θεσσαλονίκης, με την με αύξοντα αριθμό 111/2011 και με αριθμό πρωτοκόλλου 10126 έγγραφη παραγγελία προς τον Δικαστικό Επιμελητή του Εφετείου Θεσσαλονίκης Ζ.Σ., έδωσε εντολή στον τελευταίο να προβεί στην επιβολή αναγκαστικής κατάσχεσης της κινητής και ακίνητης περιουσίας του αναιρεσιβλήτου για το προαναφερθέν ποσό. Με βάση την παραπάνω παραγγελία συντάχθηκε από τον πιο πάνω δικαστικό επιμελητή η 583/30-3-2011 έκθεση αναγκαστικής κατάσχεσης ακίνητης περιουσίας, με την οποία επιβλήθηκε κατάσχεση στην ψιλή κυριότητα ενός αυτοτελούς και διηρημένου διαμερίσματος, κειμένου στον τρίτο τυπικό όροφο επάνω από το ισόγειο της επί της οδού Αιγαίου αριθμός 81 (πρώην 103) οικοδομής, εμβαδού μικτού 152 τ.μ., στο οποίο αναλογεί ποσοστό 220 τοις χιλίοις εξ αδιαιρέτου επί του όλου οικοπέδου και των λοιπών κοινόκτητων και κοινόχρηστων μερών της οικοδομής. Κατά της έκθεσης κατάσχεσης ο αναιρεσίβλητος άσκησε ανακοπή, με την οποία αμφισβήτησε την ιδιότητά του ως εκκαθαριστή της ανώνυμης εταιρείας. Προσκόμισε δε, μεταξύ άλλων, ακριβές αντίγραφο της από 25-4-2002 καταγγελίας της σύμβασης εργασίας του από την εταιρεία “Μ.Ι.Δ.Α.Σ. Α.Ε.”, στην οποία εργαζόταν ως υπάλληλος γραφείου με αποδοχές, κατά την απόλυση, ύψους 564,59 ευρώ μηνιαίως, η οποία έλαβε αριθμό πρωτ. στον Ο.Α.Ε.Δ. 5274/2-5-2002. Η ανακοπή έγινε δεκτή από το διοικητικό πρωτοδικείο (ανωτ. σκέψη 2), με την αιτιολογία ότι ο αναιρεσίβλητος ουδέποτε αποδέχθηκε (ρητώς ή σιωπηρώς), ούτε ανέλαβε και άσκησε τα καθήκοντα εκκαθαριστή της εταιρείας “Μ.Ι.Δ.Α.Σ. Α.Ε.”, και ως εκ τούτου δεν ευθύνεται για τα χρέη της. Κατά της πρωτόδικης αυτής απόφασης, το αναιρεσείον άσκησε έφεση, η οποία απορρίφθηκε με την αναιρεσιβαλλόμενη απόφαση. Ειδικότερα, το δικάσαν εφετείο έκρινε ότι καθ’ ερμηνεία της διάταξης της παραγράφου 5 του άρθρου 224 του Κώδικα Διοικητικής Δικονομίας, στη ρύθμιση αυτής εμπίπτει και η περίπτωση ελλείψεως ευθύνης φυσικού προσώπου έχοντος μία από τις αναφερόμενες στο άρθρο 115 του ν. 2238/1994 ιδιότητες για οφειλή του νομικού προσώπου προς το Ελληνικό Δημόσιο, παρέπεμψε δε προς επίρρωση της ερμηνείας αυτής στις ΣτΕ 3344/2008, και 392/2017. Ως εκ τούτου, έκρινε ότι παραδεκτώς προβλήθηκε με την ανακοπή ο λόγος περί ελλείψεως ευθύνης του αναιρεσιβλήτου, λόγω μη αποδοχής του διορισμού του ως εκκαθαριστή, και απέρριψε ως αβάσιμο τον περί του αντιθέτου λόγο της εφέσεως. Περαιτέρω, κατόπιν εκτιμήσεως των στοιχείων του φακέλου έκρινε ότι ο αναιρεσίβλητος ουδέποτε απέκτησε την ιδιότητα του εκκαθαριστή της ανώνυμης εταιρείας «ΜΙΔΑΣ ΑΕ», καθόσον ουδέποτε αποδέχθηκε (ρητώς ή σιωπηρώς), ούτε ανέλαβε και άσκησε τα καθήκοντα εκκαθαριστή. Κατόπιν αυτών, έκρινε ότι ο αναιρεσίβλητος δεν ευθύνεται για τα χρέη της εταιρείας και απέρριψε την έφεση του Δημοσίου.
6. Επειδή, με την κρινόμενη αίτηση, με δεδομένη την ως άνω δικονομική πλοκή της υποθέσεως, προβάλλεται ως μόνος λόγος αναιρέσεως ότι το δικάσαν διοικητικό εφετείο κατ’ εσφαλμένη ερμηνεία και εφαρμογή της διάταξης της παραγράφου 5 του άρθρου 224 ΚΔΔ έκρινε παραδεκτό τον λόγο της ανακοπής, δεχόμενο ότι στη ρύθμιση αυτή εμπίπτει άνευ ετέρου και η περίπτωση έλλειψης ευθύνης φυσικού προσώπου που έχει μία από τις ιδιότητες του άρθρου 115 ΚΦΕ, εν προκειμένω εκκαθαριστή ανώνυμης εταιρείας λόγω άρνησης της ιδιότητάς του, «καθώς η έλλειψη ευθύνης δεν αποδεικνύεται αμέσως και χωρίς αμφισβήτηση, αλλά στηρίζεται στην εκτίμηση των τιθέμενων πραγματικών περιστατικών».
7. Επειδή, υπό τα ανωτέρω δεδομένα, και σύμφωνα με τα εκτεθέντα στη σκέψη 4, ανεξάρτητα από το εσφαλμένο της αιτιολογίας της αναιρεσιβαλλομένης ως προς τη θεμελίωση του παραδεκτού της ανακοπής, ο πιο πάνω λόγος αναιρέσεως ερείδεται στην εσφαλμένη, πάντως και αυτός προϋπόθεση ότι για το παραδεκτό της προβολής λόγου ανακοπής με τον οποίο αμφισβητείται η κατ’ άρθρο 115 ΚΦΕ ιδιότητα ως εκ της οποίας επιχειρείται η εκτέλεση πρέπει να συντρέχουν οι προϋποθέσεις της παραγράφου 5 του άρθρου 224 του Κώδικα Διοικητικής Δικονομίας. Αντιθέτως, κατά τα προεκτεθέντα, ορθώς, κατ’ αρχήν αν και με άλλη αιτιολογία, το δικάσαν δικαστήριο έκρινε παραδεκτό τον λόγο της ανακοπής, με τον οποίο ο αναιρεσίβλητος προέβαλλε ότι δεν είχε ποτέ αποκτήσει την ιδιότητα του εκκαθαριστή. Συνεπώς, ο μόνος αυτός λόγος αναίρεσης, ο οποίος πλήττει την ανωτέρω κρίση υπό την ως άνω εσφαλμένη προϋπόθεση, είναι εν πάση περιπτώσει αβάσιμος και απορριπτέος.
8. Επειδή, κατόπιν των ανωτέρω, η κρινόμενη αίτηση πρέπει να απορριφθεί στο σύνολό της.
Δ ι ά τ α ύ τ α
Απορρίπτει την αίτηση.
Επιβάλλει σε βάρος του αναιρεσείοντος την δικαστική δαπάνη του αναιρεσιβλήτου, η οποία ανέρχεται σε τετρακόσια εξήντα (460) ευρώ.
Η διάσκεψη έγινε στην Αθήνα στις 31 Μαΐου 2021
Ο Πρόεδρος του Στ´ Τμήματος Η Γραμματέας
και μετά την αποχώρησή της
Η Γραμματέας του Στ΄ Τμήματος
Ιωάννης Β. ΓράβαρηςΣταυρούλα Χάρου
και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2024.
Ο Πρόεδρος του Στ´ ΤμήματοςΗ Γραμματέας
Ιωάννης Β. ΓράβαρηςΕυδοκία Κιλισμανή
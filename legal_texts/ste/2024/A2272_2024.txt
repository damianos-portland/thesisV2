Λ.Κ.(m)
Αριθμός 2272/2024
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Στ΄
Συνεδρίασε δημόσια στο ακροατήριό του στις 20 Μαΐου 2024, με την εξής σύνθεση: Ιωάννης Γράβαρης, Αντιπρόεδρος, Πρόεδρος του Στ΄ Τμήματος, Φραντζέσκα Γιαννακού, Κασσιανή Μαρίνου, Σύμβουλοι, Δημήτριος Τομαράς, Βασιλική Ρέτσα, Πάρεδροι. Γραμματέας η Σταυρούλα Χάρου, Γραμματέας του Στ΄ Τμήματος.
Για να δικάσει την από 5 Μαΐου 2017 αίτηση:
της ανώνυμης εταιρείας με την επωνυμία «ΚΕΝΤΡΟ ΑΠΟΘΕΡΑΠΕΙΑΣ ΑΠΟΚΑΤΑΣΤΑΣΗΣ ΗΜΕΡΗΣΙΑΣ ΝΟΣΗΛΕΙΑΣ ΑΝΩΝΥΜΗ ΕΤΑΙΡΕΙΑ», που εδρεύει στη Νίκαια Λάρισας, η οποία δεν παρέστη,
κατά του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.), που εδρεύει στο Μαρούσι Αττικής (Απ. Παύλου 12), ο οποίος παρέστη με τον δικηγόρο Ιωάννη Παραρά (Α.Μ. 21501), που τον διόρισε με πληρεξούσιο και ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του.
Με την αίτηση αυτή η αιτούσα εταιρεία επιδιώκει να ακυρωθεί η υπ’ αριθμ. 299471/7.3.2017 απόφαση του Προέδρου του Εθνικού Οργανισμού Παροχών Υπηρεσιών Υγείας (Ε.Ο.Π.Υ.Υ.) και κάθε άλλη σχετική πράξη ή παράλειψη της Διοικήσεως.
Η εκδίκαση άρχισε με την ανάγνωση της εκθέσεως του εισηγητή, Παρέδρου Δημητρίου Τομαρά.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της υπό κρίσιν αιτήσεως έχει καταβληθεί το νόμιμο παράβολο (υπ’ αριθμ. 4052381, 4052380, 4052379/07.062017 ειδικά έντυπα παραβόλου).
2. Επειδή, με την αίτηση αυτή ζητείται η ακύρωση της υπ’ αριθμ. 299471/07.03.2017 πράξεως του Προέδρου του Ε.Ο.Π.Υ.Υ., δια της οποίας επεβλήθη εις βάρος της αιτούσης ποσό αυτομάτου επιστροφής (claw back) ύψους 89.139,95 ευρώ, δια το έτος 2013.
3. Επειδή, η αιτούσα ανώνυμη εταιρεία, η οποία δεν παρέστη κατά την συζήτηση της υποθέσεως, δεν νομιμοποίησε την υπογράφουσα το δικόγραφο της υπό κρίση αιτήσεως δικηγόρο, με έναν από τους τρόπους που προβλέπονται στις διατάξεις του άρθρου 27 παρ. 1 και 2 του π. δ/τος 18/1989 (Φ.Ε.Κ. Α΄ 8), όπως το άρθρο αυτό τροποποιήθηκε με το άρθρο 4 παρ. 2α του ν. 2479/1997 (Φ.Ε.Κ. Α΄ 67). Συνεπώς, σύμφωνα με τις διατάξεις αυτές, η κρινομένη αίτηση πρέπει να απορριφθεί ως απαράδεκτη.
Δ ι ά τ α ύ τ α
Απορρίπτει την αίτηση.
Διατάσσει την κατάπτωση του παραβόλου.
Επιβάλλει στην αιτούσα την δικαστική δαπάνη του καθ’ ού η αίτηση Οργανισμού, η οποία ανέρχεται σε τετρακόσια εξήντα (460) ευρώ.
Η διάσκεψη έγινε στην Αθήνα στις 20 Μαΐου 2024
Ο Πρόεδρος του Στ΄ ΤμήματοςΗ Γραμματέας του Στ´ Τμήματος
Ιωάννης Β. ΓράβαρηςΣταυρούλα Χάρου
και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2024.
Ο Πρόεδρος του Στ΄ ΤμήματοςΗ Γραμματέας
Ιωάννης Β. ΓράβαρηςΕυδοκία Κιλισμανή
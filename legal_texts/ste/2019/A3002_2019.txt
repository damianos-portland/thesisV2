Λ.Κ.(m)
Αριθμός 3002/2019
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Α΄
Συνεδρίασε δημόσια στο ακροατήριό του στις 10 Δεκεμβρίου 2018, με την εξής σύνθεση: Σπ. Χρυσικοπούλου, Αντιπρόεδρος, Προεδρεύουσα, σε αναπλήρωση του Προέδρου του Τμήματος, που είχε κώλυμα, Κ. Κουσούλης, Χρ. Λιάκουρας, Σύμβουλοι, Β. Ανδρουλάκης, Στ. Κτιστάκη, Πάρεδροι. Γραμματέας η Β. Κατσιώνη.
Για να δικάσει την από 27 Ιουνίου 2017 αίτηση:
της Ε.Β., κατοίκου … , η οποία παρέστη με τη δικηγόρο Μαρία Μαμαλούδη (Α.Μ. … ), που τη διόρισε με πληρεξούσιο και η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της,
κατά του Ελληνικού Δημοσίου, το οποίο δεν παρέστη.
Με την αίτηση αυτή η αναιρεσείουσα επιδιώκει να αναιρεθεί η υπ’ αριθμ. 903/2017 απόφαση του Διοικητικού Εφετείου Θεσσαλονίκης.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Στ. Κτιστάκη.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινόμενης αιτήσεως έχει καταβληθεί το νόμιμο παράβολο (15488548295709050030 κωδικός ηλεκτρονικού παραβόλου).
2. Επειδή, με την αίτηση αυτή ζητείται η αναίρεση της 903/2017 αποφάσεως του Διοικητικού Εφετείου Θεσσαλονίκης, με την οποία, κατόπιν της 1400/2013 εν μέρει αναιρετικής αποφάσεως του Συμβουλίου της Επικρατείας, απορρίφθηκε έφεση της αναιρεσείουσας κατά της 4489/2000 απόφασης του Διοικητικού Πρωτοδικείου Θεσσαλονίκης. Με την πρωτόδικη απόφαση είχε απορριφθεί αγωγή της ίδιας, με την οποία είχε ζητήσει να υποχρεωθεί το Ελληνικό Δημόσιο να της καταβάλει αποζημίωση 205.300.000 δραχμών για ζημία που είχε υποστεί από την απαγόρευση οικοδόμησης σε ακίνητό της εντός του αρχαιολογικού χώρου και ιστορικού τόπου στην Τορώνη Χαλκιδικής.
3. Επειδή, στην παράγραφο 3 του άρθρου 53 του π.δ. 18/1989 (Α΄ 8), όπως αυτή αντικαταστάθηκε με το άρθρο 12 παρ. 1 του ν. 3900/2010 (Α΄ 213) και, περαιτέρω, συμπληρώθηκε με το άρθρο 15 παρ. 2 του 
ν. 4446/2016 (Α΄ 240/22.12.2016) -η ισχύς του οποίου άρχισε, σύμφωνα με το άρθρο 32 του νόμου αυτού, από την ημερομηνία δημοσίευσης του νόμου στην Εφημερίδα της Κυβερνήσεως-, ορίζονται τα εξής: «Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. ...». Περαιτέρω, στην παράγραφο 4 του ως άνω άρθρου 53 του π.δ. 18/1989, όπως αυτή αντικαταστάθηκε με το άρθρο 12 παρ. 1 του ν. 3900/2010, ορίζονται τα εξής: «Δεν επιτρέπεται η άσκηση αίτησης αναιρέσεως όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ, εκτός αν προσβάλλονται αποφάσεις που εκδίδονται επί προσφυγών ουσίας, εφόσον αφορούν περιοδικές παροχές ή τη θεμελίωση του δικαιώματος σε σύνταξη ή τη θεμελίωση του δικαιώματος σε εφάπαξ παροχή και τον καθορισμό του ύψους της…». Κατά την έννοια των ανωτέρω διατάξεων, για το παραδεκτό της ασκήσεως αιτήσεως αναιρέσεως απαιτείται η συνδρομή των προϋποθέσεων αμφοτέρων των παραγράφων 3 και 4 του άρθρου 53 του π.δ. 18/1989. Ειδικότερα, αν πρόκειται για διαφορά με χρηματικό αντικείμενο τουλάχιστον 40.000 ευρώ απαιτείται η προβολή ισχυρισμών με το περιεχόμενο που επιβάλλουν οι διατάξεις της παραγράφου 3. Στην περίπτωση δε αυτή, ο αναιρεσείων βαρύνεται, επί ποινή ολικού ή μερικού απαραδέκτου της αιτήσεώς του, να τεκμηριώσει με ειδικούς και συγκεκριμένους ισχυρισμούς που περιλαμβάνει στο εισαγωγικό δικόγραφο ότι με καθένα από τους προβαλλόμενους λόγους τίθεται συγκεκριμένο νομικό ζήτημα, δηλαδή ζήτημα ερμηνείας διατάξεως νόμου ή γενικής αρχής του ουσιαστικού ή δικονομικού δικαίου, κρίσιμο για την επίλυση της ενώπιον του Δικαστηρίου αγομένης διαφοράς, επί του οποίου είτε δεν υπάρχει νομολογία του Συμβουλίου της Επικρατείας, είτε οι σχετικές κρίσεις και παραδοχές της προσβαλλόμενης απόφασης έρχονται σε αντίθεση προς μη ανατραπείσα νομολογία του Συμβουλίου της Επικρατείας ή άλλου ανωτάτου δικαστηρίου ή προς ανέκκλητη απόφαση διοικητικού δικαστηρίου. Επομένως, αν ο αναιρεσείων, προς θεμελίωση του παραδεκτού λόγου αναιρέσεως επικαλείται ανυπαρξία νομολογίας επί συγκεκριμένου ζητήματος, πρέπει το ζήτημα αυτό να μην αφορά το πραγματικό της κρινόμενης υπόθεσης, αλλά την ερμηνεία διατάξεως νόμου ή γενικής αρχής, δυνάμενης να έχει γενικότερη εφαρμογή, ανεξαρτήτως εάν αυτή η ερμηνεία διατυπώνεται στη μείζονα ή στην ελάσσονα πρόταση του δικανικού συλλογισμού της αναιρεσιβαλλόμενης αποφάσεως (ΣτΕ 2462/2016, 3145/2017, 77, 2582/2018).
4. Επειδή, από την αναιρεσιβαλλόμενη απόφαση προκύπτουν τα ακόλουθα: Με το … συμβόλαιο της Συμβολαιογράφου Συκιάς Α. Α. η αναιρεσείουσα αγόρασε αγρό στην Τορώνη Χαλκιδικής, εμβαδού κατά το συμβόλαιο 4.500 τ.μ. και κατά το τοπογραφικό διάγραμμα 6.290 τ.μ. Με την 631/1973 [το ορθό Α/Φ31/42364/3295/1973] απόφαση του Υπουργού Πολιτισμού και Επιστημών (Β΄ 1120/27.9.1973), η περιοχή της Τορώνης χαρακτηρίστηκε ως αρχαιολογικός χώρος και ιστορικός τόπος. Με τις από 21.3.1982 και 4.10.1982 αιτήσεις της η αναιρεσείουσα ζήτησε, αντιστοίχως, άδεια εκσκαφής και άδεια ανέγερσης οικοδομής στο αγροτεμάχιο ιδιοκτησίας της. Οι αιτήσεις απορρίφθηκαν, η πρώτη με το 1516/30.4.1982 έγγραφο της ΙΣΤ΄ Εφορείας Προϊστορικών και Κλασσικών Αρχαιοτήτων, η δεύτερη με την 7162/21.12.1982 απόφαση της Προϊσταμένης της ίδιας Εφορείας, με την αιτιολογία ότι το αγροτεμάχιο, στο οποίο διενεργείτο συστηματική ανασκαφική έρευνα από αρχαιολογική αποστολή του Πανεπιστημίου του Σίδνεϋ, βρισκόταν στον κηρυγμένο αρχαιολογικό χώρο της Τορώνης και ενέπιπτε στις διατάξεις του άρθρου 50 του κ.ν. 5351/1932. Με αιτήσεις που περιήλθαν στο Υπουργείο Πολιτισμού στις 13.7.1984 και 8.8.1985, αντιστοίχως, η αναιρεσείουσα ζήτησε την απαλλοτρίωση ή την αποδέσμευση του ακινήτου της. Με την ΥΠΠΟ/Φ.52422/11.10.1985 απόφαση της Υπουργού Πολιτισμού εγκρίθηκε η απαλλοτρίωση ή η απευθείας αγορά των ακινήτων που βρίσκονταν στην Τορώνη από καθηγητή Πανεπιστημίου του Σίδνεϋ που ανέσκαπτε την περιοχή, εφόσον τα αρχαία ήταν σημαντικά· σε αντίθετη περίπτωση, ορίστηκε να αποδεσμευθούν και να δοθεί άδεια οικοδόμησης από την αρμόδια Εφορεία Αρχαιοτήτων. Με το 6681/14.11.1985 έγγραφο η ΙΣΤ΄ Εφορεία ζήτησε την απάλειψη από την υπουργική απόφαση της φράσης «εφόσον τα αρχαία είναι σημαντικά, σε αντίθετη περίπτωση να αποδεσμευθούν και να δοθεί άδεια οικοδόμησης ...», επισημαίνοντας ότι επρόκειτο για λείψανα δημόσιου κτιρίου σε δεσπόζουσα θέση της αρχαίας πόλης και δεν έπρεπε να οικοδομηθεί ο αρχαιολογικός χώρος της Τορώνης, αλλά να απαλλοτριωθεί όλη η έκταση της αρχαίας πόλης· επί πλέον, με το ίδιο έγγραφο, η ΙΣΤ΄ Εφορεία ζήτησε την παραπομπή του θέματος στο Κεντρικό Αρχαιολογικό Συμβούλιο (Κ.Α.Σ.). Η αναιρεσείουσα με την από 28.8.1986 νέα αίτηση που περιήλθε στην ΙΣΤ΄ Εφορεία την 1η.9.1986, επανέλαβε το αίτημα για απαλλοτρίωση ή αποδέσμευση του ακινήτου. Στις 11.9.1989 εκδόθηκε η ΥΠΠΟ/Φ.12/39339/11.9.1989 απόφαση του Υπουργού Πολιτισμού για την «αναγκαστική απαλλοτρίωση των ακινήτων που ανασκάπτει το Αυστραλιανό Ινστιτούτο στην Τορώνη Χαλκιδικής υπέρ του Ελληνικού Δημοσίου και με δαπάνες του Ινστιτούτου αυτού, για λόγους συντήρησης, προβολής και ανάδειξης του αρχαιολογικού χώρου της Τορώνης». Στις 14.4.1990 η αναιρεσείουσα συνέταξε εξώδικη πρόσκληση-διαμαρτυρία-δήλωση, την οποία επέδωσε στο Υπουργείο Πολιτισμού, διαμαρτυρόμενη για τη μη δημοσίευση της τελευταίας υπουργικής απόφασης στην Εφημερίδα της Κυβερνήσεως, και ζήτησε και πάλι την απαλλοτρίωση του ακινήτου και αποζημίωση για τη στέρηση της χρήσης του επί οκτώ έτη. Το Υπουργείο Πολιτισμού με το ΥΠΠΟ/Φ.12/23776/7.6.1990 έγγραφο υπενθύμισε στο Αυστραλιανό Ινστιτούτο την Φ.12/39339/11.9.1989 απόφαση του Υπουργού Πολιτισμού και ζήτησε την πρόοδο της διαδικασίας και ενημέρωση. Με το ΥΠΠΟ/ΑΠΑΛ/Φ.12/43587/1295/4.9.1996 έγγραφο του Τμήματος Απαλλοτριώσεων του Υπουργείου ο φάκελος διαβιβάστηκε στη Διεύθυνση Προϊστορικών και Κλασσικών Αρχαιοτήτων προς ενέργεια, ενημερώθηκε δε η αναιρεσείουσα ότι το Αυστραλιανό Ινστιτούτο δήλωσε ότι δεν είχε τη δυνατότητα να υλοποιήσει την απαλλοτρίωση. Στις 30.9.1996 η αναιρεσείουσα υπέβαλε στο Υπουργείο Πολιτισμού νέα αίτηση με αίτημα την απαλλοτρίωση ή την αποδέσμευση του ακινήτου. Ακολούθησε η αποστολή του ΥΠΠΟ/ΑΡΧ/ 57150/692/26.11.1996 εγγράφου της Διεύθυνσης Προϊστορικών και Κλασσικών Αρχαιοτήτων προς το Αυστραλιανό Ινστιτούτο, με το οποίο επαναλήφθηκε ότι, προκειμένου να συνεχιστεί το έτος 1997 η έρευνα στον αρχαιολογικό χώρο της Τορώνης, ήταν απαραίτητο να προχωρήσει η απαλλοτρίωση του ακινήτου της αναιρεσείουσας, σύμφωνα με την 22/1989 πράξη του Κ.Α.Σ., με την οποία αποφασίστηκε η απαλλοτρίωση ή η απευθείας αγορά των ενταγμένων στον αρχαιολογικό χώρο αγροτεμαχίων υπέρ του Δημοσίου με δαπάνες του Ινστιτούτου. Στη συνέχεια, η αναιρεσείουσα άσκησε την από 17.12.1996 αγωγή κατά του Δημοσίου και του Αυστραλιανού Ινστιτούτου, προέβαλε δε ότι από την τελευταία πράξη δεν είχε γίνει καμία ενέργεια (απαλλοτρίωση ή αποδέσμευση του ακινήτου) και ζήτησε να υποχρεωθούν τα εναγόμενα να της καταβάλουν εις ολόκληρον ως αποζημίωση, κατά το άρθρο 24 παρ. 6 του Συντάγματος και επικουρικά κατά τις διατάξεις περί αδικαιολόγητου πλουτισμού, ποσό 90.300.000 δραχμών· τούτο θα εισέπραττε, κατά τους ισχυρισμούς της, από εκμίσθωση διαμερισμάτων ξενοδοχειακού συγκροτήματος, το οποίο θα είχε ανεγείρει, αν δεν είχε απαγορευθεί η οικοδόμηση. Η αγωγή απορρίφθηκε με την 2265/1997 απόφαση του Διοικητικού Πρωτοδικείου Θεσσαλονίκης ως απαράδεκτη, κατά το μέρος που στρεφόταν κατά του Αυστραλιανού Ινστιτούτου λόγω έλλειψης δικαιοδοσίας και κατά το μέρος που στρεφόταν κατά του Δημοσίου λόγω μη καταβολής δικαστικού ενσήμου. Η αναιρεσείουσα άσκησε εκ νέου κατά του Δημοσίου την ένδικη από 15.4.1998 αγωγή, ερειδόμενη στην ίδια ιστορική και νομική βάση με την προηγούμενη. Με την αγωγή αυτή, όσον αφορά την αποζημίωση για διαφυγόντα κέρδη από 1.1.1982 έως 31.12.1998, προέβαλε ότι στο προαναφερόμενο αγροτεμάχιο θα μπορούσε να είχε ανεγείρει ξενοδοχειακό συγκρότημα, από την εκμετάλλευση του οποίου θα αποκέρδαινε, κατά την ανωτέρω χρονική περίοδο, 90.300.000 δραχμές. Στην αγωγή δε αυτή η αναιρεσείουσα περιέλαβε για πρώτη φορά και αίτημα αποζημίωσης της αξίας όλου του ακινήτου, η οποία, κατά τους ισχυρισμούς της, ανερχόταν σε 115.000.000 δραχμές. Μετά την έκδοση των 2277/1999 και 4559/1999 προδικαστικών αποφάσεων του Διοικητικού Πρωτοδικείου Θεσσαλονίκης, η ως άνω αγωγή απορρίφθηκε με την πρωτόδικη απόφαση ως παραγεγραμμένη όσον αφορά την αξίωση αποζημίωσης της αναιρεσείουσας από την επιβολή της απαγόρευσης οικοδόμησης του ακινήτου, με την αιτιολογία ότι η αξίωση αυτή είχε γεννηθεί άπαξ (μη αναγεννώμενη κατ’ έτος) στις 11.9.1989, οπότε εκδόθηκε η απόφαση του Υπουργού Πολιτισμού για απαλλοτρίωση. Ως προς το αίτημα για καταβολή ως αποζημίωσης ολόκληρης της αξίας του ακινήτου, η αγωγή απορρίφθηκε ως αβάσιμη, με την αιτιολογία ότι το αίτημα αυτό δεν καλυπτόταν από το άρθρο 24 παρ. 6 του Συντάγματος, ενώ, υπό την εκδοχή ότι νομική βάση της αξίωσης αυτής ήταν η διάταξη του άρθρου 8 του κ.ν. 5351/1932, η αγωγή κρίθηκε απορριπτέα ως αόριστη. Έφεση της αναιρεσείουσας κατά της πρωτόδικης απόφασης απορρίφθηκε με την 1901/2005 απόφαση του Διοικητικού Εφετείου Θεσσαλονίκης, με την οποία επικυρώθηκαν οι κρίσεις της πρωτόδικης και απορρίφθηκαν οι λόγοι έφεσης. Κατά της απόφασης αυτής η και ήδη αναιρεσείουσα άσκησε αίτηση αναιρέσεως, που έγινε εν μέρει δεκτή με την 1400/2013 απόφαση του Συμβουλίου της Επικρατείας. Ειδικότερα με την αναιρετική αυτή απόφαση κρίθηκε ότι: α) η αγωγή της αναιρεσείουσας, κατά το μέρος που στηριζόταν στο άρθρο 8 του κ.ν. 5351/1932 και αφορούσε αποζημίωση ίση προς την αξία του ακινήτου, ήταν, εν πάση περιπτώσει, απορριπτέα ως αόριστη και, με τον τρόπο αυτό, επικυρώθηκε η σχετική κρίση του διοικητικού εφετείου και β) η αξίωση της αναιρεσείουσας προς αποζημίωση για διαφυγόντα κέρδη και για αδικαιολόγητο πλουτισμό γεννήθηκε την 1η.1.1988 και, υποκείμενη για κάθε έτος δέσμευσης του ακινήτου σε αυτοτελή πενταετή παραγραφή, αρχόμενη από το τέλος αυτού, και κατά το μέρος που στηριζόταν στις διατάξεις περί αδικαιολογήτου πλουτισμού σε τριετή παραγραφή, είχε παραγραφεί για τα έτη από 1988 έως και 1990, αλλά όχι για το διάστημα από 1.1.1991 έως 15.4.1998, ενώ για το διάστημα από 16.4.1998 έως 31.12.1998 η αγωγή είχε ασκηθεί προώρως. Το δικάσαν εφετείο, επιληφθέν εκ νέου της υποθέσεως, κατόπιν της εν μέρει αναιρέσεως της αποφάσεως του ίδιου δικαστηρίου, κατά το μέρος δηλαδή που αφορούσε την αξίωση της αναιρεσείουσας προς αποζημίωση για διαφυγόντα κέρδη και για αδικαιολόγητο πλουτισμό για το διάστημα από 1.1.1991 έως 15.4.1998, ερμήνευσε τις διατάξεις του άρθρου 298 ΑΚ και δέχτηκε ότι από τα στοιχεία του ιστορικού της υπόθεσης δεν προέκυπταν ειδικές περιστάσεις ή προπαρασκευαστικές πράξεις της αναιρεσείουσας που να υποδηλώνουν την πρόθεσή της για ανέγερση και εκμετάλλευση ξενοδοχειακού συγκροτήματος στο ακίνητό της. Αντίθετα, σύμφωνα με την κρίση του δικάσαντος εφετείου, από το δηλωθέν κατά τη σύνταξη του συμβολαίου αγοράς του ένδικου ακινήτου επάγγελμα της αναιρεσείουσας, που είναι άσχετο με ενασχόληση με τουριστικές επιχειρήσεις, σε συνδυασμό (και κυρίως) με το με αρ. πρωτ. 101630/9-7-1979 έγγραφο του Τμήματος Πολεοδομίας και Πολεοδομικών Εφαρμογών της Νομαρχίας Χαλκιδικής, καθώς και με την από 1.12.1987 αίτησή της προς την ΙΣΤ´ Εφορεία Προϊστορικών και Κλασσικών Αρχαιοτήτων, προκύπτει ότι η αναιρεσείουσα προτίθετο ή τουλάχιστον δήλωνε ότι προτίθεται να ανεγείρει οικία επί του ένδικου ακινήτου της. Με τα δεδομένα δε αυτά, το διοικητικό εφετείο κατέληξε στο συμπέρασμα ότι από τα στοιχεία αυτά δεν μπορεί να συναχθεί ότι με πιθανότητα και κατά τη συνήθη πορεία των πραγμάτων, η αναιρεσείουσα θα προέβαινε σε ανέγερση και εκμετάλλευση ξενοδοχειακής μονάδας στο ακίνητό της. Κατ’ ακολουθίαν των ανωτέρω, το δικάσαν εφετείο απέρριψε ως αβάσιμη την αξίωση της αναιρεσείουσας για διαφυγόντα κέρδη από την δραστηριότητα αυτή, ενώ, όσον αφορά τη βάση του αδικαιολόγητου πλουτισμού, έκρινε ότι, με δεδομένο πως η αξίωση της αναιρεσείουσας για αποζημίωση ίση προς την αξία του ακινήτου της κρίθηκε αμετάκλητα ως αόριστη καθώς και ότι η αξίωσή της για διαφυγόν κέρδος είναι αβάσιμη, δεν συνέτρεχαν οι προϋποθέσεις θεμελίωσης αδικαιολόγητου πλουτισμού για τις αντίστοιχες αξιώσεις, αφού δεν προέκυπτε αντίστοιχος πλουτισμός του Δημοσίου από την περιουσία ή με ζημία της αναιρεσείουσας και, συνεπώς, σύμφωνα με την κρίση του δικάσαντος εφετείου, η πρωτόδικη απόφαση η οποία κατέληξε σε όμοια κρίση, αν και με διαφορετική αιτιολογία, ορθά απέρριψε την αγωγή της αναιρεσείουσας. Με τις σκέψεις αυτές, το διοικητικό εφετείο με την αναιρεσιβαλλόμενη απόφασή του απέρριψε την έφεση της αναιρεσείουσας στο σύνολό της ως αβάσιμη.
5. Επειδή, η κρινόμενη αίτηση, η οποία ασκήθηκε στις 7.7.2017, διέπεται από τις προπαρατεθείσες διατάξεις του άρθρου 12 του ν. 3900/2010. Με την αίτηση δε αυτή άγεται κατ’ αναίρεση διαφορά με χρηματικό αντικείμενο που ανέρχεται, σύμφωνα με το από 21.9.2016 υπόμνημα της αναιρεσείουσας ενώπιον του διοικητικού εφετείου, σε 126.338,03 ευρώ, υπερβαίνει δηλαδή το νόμιμο όριο των 40.000 ευρώ. Επομένως, κατά τα εκτιθέμενα στην 3η σκέψη, για το παραδεκτό της κρινόμενης αιτήσεως απαιτείται η προβολή ισχυρισμών περί αντιθέσεως προς τη νομολογία ή περί ανυπαρξίας νομολογίας επί νομικού ζητήματος που τίθεται με τους λόγους αναιρέσεως, κρίσιμου για την επίλυση της ένδικης διαφοράς. Με τον πρώτο λόγο αναιρέσεως του εισαγωγικού δικογράφου της κρινόμενης αίτησης (από το άρθρο 56 παρ. 1 περίπτ. γ του π.δ. 18/1989) προβάλλεται ότι το δικάσαν εφετείο δεν έλαβε υπόψη ουσιώδεις ισχυρισμούς και έγγραφα που διέπουν την επίδικη σχέση και δεν εκτίμησε ορθά το αρ. πρωτ. 101630/9-7-1979 έγγραφο του Τμήματος Πολεοδομίας και Πολεοδομικών Εφαρμογών της Νομαρχίας Χαλκιδικής κρίνοντας ότι δεν προέκυπταν ειδικές περιστάσεις ή προπαρασκευαστικές πράξεις της αναιρεσείουσας που να υποδηλώνουν την πρόθεσή της για ανέγερση και εκμετάλλευση ξενοδοχειακού συγκροτήματος στο ακίνητό της. Συναφώς, με το δεύτερο λόγο αναιρέσεως (από το άρθρο 56 παρ. 1 περίπτ. δ. του π.δ. 18/1989) πλήσσεται η κρίση του δικάσαντος εφετείου ότι από το δηλωθέν - κατά τη σύνταξη του συμβολαίου αγοράς του επίμαχου ακινήτου - επάγγελμα της αναιρεσείουσας, που είναι άσχετο με ενασχόληση με τουριστικές επιχειρήσεις, καθότι ήταν καθηγήτρια αγγλικής γλώσσας, η αναιρεσείουσα προτίθετο ή τουλάχιστον δήλωνε ότι προτίθετο να ανεγείρει οικία επί του ενδίκου ακινήτου της και ότι, μετά ταύτα, δεν μπορούσε να συναχθεί με πιθανότητα και κατά τη συνήθη πορεία των πραγμάτων ότι θα προέβαινε σε ανέγερση και εκμετάλλευση ξενοδοχειακής μονάδας στο ακίνητό της. Τέλος, με τον τρίτο λόγο αναιρέσεως (από το άρθρο 56 παρ. 1 περίπτ. γ του π.δ. 18/1989) πλήσσεται η αιτιολογία της αναιρεσιβαλλομένης αποφάσεως που έκρινε ότι δεν συντρέχουν στην επίδικη υπόθεση οι προϋποθέσεις θεμελίωσης αδικαιολόγητου πλουτισμού για τις αντίστοιχες αξιώσεις, χωρίς να εκτίθενται τα συγκεκριμένα περιστατικά και οι ειδικοί λόγοι στους οποίους στηρίζονται οι συμπερασματικές αυτές κρίσεις. Προς άρση δε του, κατά τα ανωτέρω, απαραδέκτου της κρινόμενης αίτησης, προβάλλεται ότι «δεν υφίσταται νομολογία περί της κρίσης της αναιρεσιβαλλόμενης απόφασης πότε προκύπτουν ειδικές περιστάσεις ή προπαρασκευαστικές πράξεις που να υποδηλώνουν την πρόθεση για ανέγερση και εκμετάλλευση ξενοδοχειακού συγκροτήματος σ’ ένα ακίνητο, αλλά κυρίως δεν υφίσταται νομολογία εάν από το δηλωθέν - κατά τη σύνταξη του συμβολαίου αγοράς ενός ακινήτου - επάγγελμα, που είναι άσχετο με ενασχόληση με τουριστικές επιχειρήσεις έχει δικαίωμα αυτός που αγοράζει να εκμεταλλευτεί το ακίνητό του διά της ανοικοδόμησης ξενοδοχειακού συγκροτήματος ή όχι και περί του πότε υπάρχει πλουτισμός του Δημοσίου ή όχι από ένα δεσμευμένο ακίνητο για αρχαιολογικούς χώρους». Ο ισχυρισμός όμως αυτός, όπως προβάλλεται, είναι απορριπτέος. Και τούτο, διότι με τους πιο πάνω δύο πρώτους λόγους αναιρέσεως, με τους οποίους πλήσσεται ως εσφαλμένη η ανέλεγκτη αναιρετικώς κρίση του δικαστηρίου της ουσίας ως προς τη μη συνδρομή πιθανότητας στην ύπαρξη διαφυγόντος κέρδους, καθώς και με τον τρίτο λόγο αναιρέσεως, με τον οποίο πλήσσεται ως εσφαλμένη η κρίση του δικαστηρίου ως προς τη μη συνδρομή στην επίδικη υπόθεση των προϋποθέσεων του αδικαιολογήτου πλουτισμού, δεν τίθενται -όπως εσφαλμένα υπολαμβάνει η αναιρεσείουσα- συγκεκριμένα νομικά ζητήματα ερμηνείας διατάξεως νόμου ή γενικής αρχής του ουσιαστικού ή δικονομικού δικαίου, κρίσιμα για την επίλυση της ενώπιον του Δικαστηρίου αγομένης διαφοράς. Αντιθέτως, με τους λόγους αυτούς τίθενται μόνον ζητήματα υπαγωγής των ανελέγκτως γενόμενων δεκτών ως πιθανολογηθέντων πραγματικών παραστατικών στο πραγματικό της νομικής έννοιας του διαφυγόντος κέρδους, εφαρμογής των περί αδικαιολογήτου πλουτισμού διατάξεων και αιτιολογίας συνδεόμενα αποκλειστικά με το πραγματικό της υπόθεσης στη συγκεκριμένη περίπτωση, καθώς και με την εν γένει εκτίμηση του αποδεικτικού υλικού από το δικάσαν διοικητικό εφετείο (πρβ. ΣτΕ 4095, 4332/2015, 331, 736/2016, 119, 746, 1916, 2906-7/2017, 435, 2257, 2386/2018). Συνεπώς, η κρινόμενη αίτηση ασκείται απαραδέκτως ως προς όλους τους πιο πάνω προβαλλόμενους λόγους αναιρέσεως και πρέπει να απορριφθεί στο σύνολό της, σύμφωνα με την παρ. 3 του άρθρου 53 του π.δ. 18/1989, όπως αυτή αντικαταστάθηκε.
Δ ι ά τ α ύ τ α
Απορρίπτει την αίτηση.
Διατάσσει την κατάπτωση του παραβόλου.
Η διάσκεψη έγινε στην Αθήνα στις 20 Δεκεμβρίου 2018
Η Προεδρεύουσα ΑντιπρόεδροςΗ Γραμματέας
Σπ. ΧρυσικοπούλουΒ. Κατσιώνη
και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2019.
Η Πρόεδρος του Α´ ΤμήματοςΗ Γραμματέας
Σπ. ΧρυσικοπούλουΧρ. Μπόκα
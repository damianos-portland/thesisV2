Λ.Κ.(m)
Αριθμός 3011/2019
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Α΄
Συνεδρίασε δημόσια στο ακροατήριό του στις 19 Νοεμβρίου 2018, με την εξής σύνθεση: Σπ. Χρυσικοπούλου, Αντιπρόεδρος, Προεδρεύουσα, σε αναπλήρωση του Προέδρου του Τμήματος, που είχε κώλυμα, Π. Μπραΐμη, Κ. Κονιδιτσιώτου, Σύμβουλοι, Χ. Κομνηνός, Σ. Παπακωνσταντίνου, Πάρεδροι. Γραμματέας η Αικ. Ιγγλέση.
Για να δικάσει την από 17 Μαΐου 2017 αίτηση:
του Γενικού Νοσοκομείου Αιτωλοακαρνανίας, το οποίο παρέστη με τον δικηγόρο Απόστολο Τσινιά (Α.Μ. ... ), που τον διόρισε με πράξη του ο Διοικητής του και ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του,
κατά των: 1. Ν.Ι., κατοίκου .. , 2. Α.Ι. και 3. Π.Ι., κατοίκων ... , οι οποίοι παρέστησαν με τον δικηγόρο Παναγιώτη Πάσχο (Α.Μ. ... ), που τον διόρισαν με πληρεξούσιο.
Με την αίτηση αυτή το αναιρεσείον Νοσοκομείο επιδιώκει να αναιρεθεί η υπ’ αριθμ. 560/2016 απόφαση του Διοικητικού Εφετείου Πατρών.
Ο πληρεξούσιος των αναιρεσιβλήτων δήλωσε, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσει.
Η εκδίκαση άρχισε με την ανάγνωση της εκθέσεως του εισηγητή, Παρέδρου Χ. Κομνηνού.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινόμενης αίτησης δεν απαιτείται κατά νόμον καταβολή παραβόλου (άρθρο 28 παρ. 4 ν. 2579/1998,Α΄ 31).
2. Επειδή, με την αίτηση αυτή ζητείται η αναίρεση της 560/2016 απόφασης του Διοικητικού Εφετείου Πατρών. Με την απόφαση αυτή, αφού συνεκδικάστηκαν αντίθετες εφέσεις του αναιρεσείοντος νοσοκομείου αφενός και των αναιρεσιβλήτων αφετέρου, απορρίφθηκε η έφεση των αναιρεσιβλήτων, έγινε εν μέρει δεκτή η έφεση του αναιρεσείοντος, μεταρρυθμίσθηκε η 151/2013 απόφαση του Διοικητικού Πρωτοδικείου Μεσολογγίου και αναγνωρίσθηκε ότι το αναιρεσείον όφειλε να καταβάλει σε καθέναν από τους τρεις αναιρεσιβλήτους, νομιμοτόκως, το ποσό των 25.000 ευρώ, σύμφωνα με τις διατάξεις των άρθρων 105 και 106 του Εισαγωγικού Νόμου του Αστικού Κώδικα και 932 του Αστικού Κώδικα, ως χρηματική ικανοποίηση λόγω ψυχικής οδύνης συνεπεία του θανάτου, στις 7.7.2005, της αδελφής τους Χ.Ι., εξαιτίας παράνομων πράξεων και παραλείψεων οργάνων του αναιρεσείοντος. Με την πρωτόδικη απόφαση είχε γίνει εν μέρει δεκτή αγωγή των αναιρεσιβλήτων και είχε αναγνωρισθεί η υποχρέωση του αναιρεσείοντος νοσοκομείου να καταβάλει σε καθέναν από αυτούς, νομιμοτόκως, το ποσό των 50.000 ευρώ, για την ίδια ως άνω αιτία.
3. Επειδή, στην παράγραφο 3 του άρθρου 53 του π.δ. 18/1989 (Α΄ 8), όπως αυτή αντικαταστάθηκε με το άρθρο 12 παρ. 1 του ν. 3900/2010 (Α΄ 213) και περαιτέρω, συμπληρώθηκε με το άρθρο 15 παρ. 2 του 
ν. 4446/2016 (Α΄ 240/22.12.2016) -η ισχύς του οποίου άρχισε, σύμφωνα με το άρθρο 32 του νόμου αυτού, από τη δημοσίευση του νόμου στην Εφημερίδα της Κυβερνήσεως-, ορίζονται τα εξής: «Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. … [η ως άνω διάταξη τέθηκε με την παράγραφο 1 του άρθρου 12 του ν. 3900/2010 και επαναλήφθηκε με την παράγραφο 2 του άρθρου 15 του ν. 4446/2016, η οποία, κατ’ ουσίαν, προσέθεσε εδάφιο δεύτερο στην παράγραφο 3 του άρθρου 53 (βλ. σχετ. ΣτΕ 326, 568-69/2017)]. Περαιτέρω, στην παράγραφο 4 του άρθρου 53 του π.δ. 18/1989, όπως αυτή αντικαταστάθηκε με το άρθρο 12 παρ. 1 του 
ν. 3900/2010, ορίζονται τα εξής: «Δεν επιτρέπεται η άσκηση αίτησης αναιρέσεως όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ, εκτός αν προσβάλλονται αποφάσεις που εκδίδονται επί προσφυγών ουσίας, εφόσον αφορούν περιοδικές παροχές ή τη θεμελίωση του δικαιώματος σε σύνταξη ή τη θεμελίωση του δικαιώματος σε εφάπαξ παροχή και τον καθορισμό του ύψους της…». Κατά την έννοια των ανωτέρω διατάξεων, αν πρόκειται για χρηματικού αντικειμένου διαφορά το ποσό της οποίας υπολείπεται των 40.000 ευρώ, η αίτηση αναιρέσεως ασκείται απαραδέκτως, χωρίς να ασκεί καμία επιρροή η τυχόν προβολή ισχυρισμών με το περιεχόμενο που επιβάλλει η διάταξη του πρώτου εδαφίου της παρ. 3 του άρθρου 53. (ΣτΕ 7, 121, 287/2019). Εξάλλου, επί πλειόνων αναιρεσειόντων ή αναιρεσιβλήτων, για τον προσδιορισμό του ύψους του χρηματικού αντικειμένου της διαφοράς λαμβάνεται υπόψη το ύψος του χρηματικού ποσού που αντιστοιχεί σε καθέναν από αυτούς χωριστά (Σ.τ.Ε. 3556/2014, 3823, 4113, 4430/2015, 2041/2016).
4. Επειδή, η κρινόμενη αίτηση κατατέθηκε στη Γραμματεία του εκδόντος την αναιρεσιβαλλόμενη απόφαση Διοικητικού Εφετείου Πατρών στις 19.5.2017 και επομένως, κατά τα εκτεθέντα στην προηγούμενη σκέψη, διέπεται από τις διατάξεις της παραγράφου 1 του άρθρου 12 του ν. 3900/2010. Εξάλλου, όπως προκύπτει από την αναιρεσιβαλλόμενη απόφαση, το ποσό της διαφοράς που φέρεται ενώπιον του Δικαστηρίου με την κρινόμενη αίτηση είναι για καθέναν από τους τρεις αναιρεσιβλήτους κατώτερο του ορίου των 40.000 ευρώ, απορριπτομένου ως αβασίμου του περί του αντιθέτου ισχυρισμού του αναιρεσείοντος νοσοκομείου, ότι, δηλαδή, το οικονομικό αντικείμενο της διαφοράς «συνυπολογιζομένων των ποσών που επιδικάστηκαν στους αναιρεσιβλήτους ανέρχεται στο συνολικό ποσό των 75.000,00 ευρώ πλέον τόκων από της επιδόσεως της ως άνω αγωγής τους και μέχρι την πλήρη εξόφληση». Με τα δεδομένα αυτά, η κρινόμενη αίτηση πρέπει ν’ απορριφθεί ως απαράδεκτη, κατ’ εφαρμογή της διάταξης της παρ. 4 του άρθρου 53 του π.δ. 18/1989, ενόψει δε του απαραδέκτου αυτού καθίσταται αλυσιτελής η εξέταση του προβαλλόμενου με το εισαγωγικό δικόγραφο κατ’ εφαρμογή της παρ. 3 του άρθρου 53 του π.δ. 18/1989 ισχυρισμού περί αντίθεσης κρίσης της αναιρεσιβαλλόμενης απόφασης επί των τιθέμενων με τους προβαλλόμενους λόγους αναίρεσης νομικών ζητημάτων προς τη νομολογία του Συμβουλίου της Επικρατείας.
Δ ι ά τ α ύ τ α
Απορρίπτει την αίτηση.
Επιβάλλει σε βάρος του αναιρεσείοντος νοσοκομείου τη δικαστική δαπάνη των αναιρεσιβλήτων, συμμέτρως, η οποία ανέρχεται στο ποσό των τετρακοσίων εξήντα (460) ευρώ.
Η διάσκεψη έγινε στην Αθήνα στις 3 Δεκεμβρίου 2019
Η Προεδρεύουσα ΑντιπρόεδροςΗ Γραμματέας
Σπ. ΧρυσικοπούλουΑικ. Ιγγλέση
και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2019.
Η Πρόεδρος του Α´ ΤμήματοςΗ Γραμματέας
Σπ. ΧρυσικοπούλουΧρ. Μπόκα
Κ.Λ. (m)
Αριθμός 3010/2019
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Α΄
Συνεδρίασε δημόσια στο ακροατήριό του στις 8 Οκτωβρίου 2018, με την εξής σύνθεση: Σπ. Χρυσικοπούλου, Αντιπρόεδρος, Προεδρεύουσα, σε αναπλήρωση του Προέδρου του Τμήματος, που είχε κώλυμα, Π. Μπραΐμη, Κ. Κονιδιτσιώτου, Σύμβουλοι, Σ. Κωνσταντίνου, Χ. Κομνηνός, Πάρεδροι. Γραμματέας η Β. Κατσιώνη.
Για να δικάσει την από 7 Νοεμβρίου 2016 αίτηση:
των: 1. Ε.Τ., κατοίκου ..., ατομικά και ως ασκούντος τη γονική μέριμνα των ανηλίκων τέκνων του Κ.Τ. και Σ.Τ., 2. Γ.Τ., κατοίκου ... , 3. Ν.Σ., κατοίκου ... , οι οποίοι παρέστησαν με τη δικηγόρο Μαρία Φυντανή (Α.Μ. ... ), που τη διόρισαν με πληρεξούσια και 4. Ι.Σ., κατοίκου ... , ο οποίος παρέστη με την ίδια ως άνω δικηγόρο στην οποία δόθηκε προθεσμία μέχρι τις 15 Οκτωβρίου 2018 για τη νομιμοποίησή της,
κατά του Γενικού Νοσοκομείου Θεσσαλονίκης «Γ. ΠΑΠΑΝΙΚΟΛΑΟΥ», το οποίο παρέστη με τον δικηγόρο Νικόλαο Μελιγό (Α.Μ. ...), που τον διόρισε με απόφαση του Διοικητή του.
Με την αίτηση αυτή οι αναιρεσείοντες επιδιώκουν να αναιρεθεί η υπ’ αριθμ. 390/2016 απόφαση του Διοικητικού Εφετείου Θεσσαλονίκης.
Οι πληρεξούσιοι των διαδίκων δήλωσαν, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσουν.
Η εκδίκαση άρχισε με την ανάγνωση της εκθέσεως του εισηγητή, Παρέδρου Χ. Κομνηνού.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινόμενης αιτήσεως έχει καταβληθεί το νόμιμο παράβολο (υπ’ αριθ. 1414258, 1414275, 4045161/2016 ειδικά γραμμάτια παραβόλου).
2. Επειδή, με την αίτηση αυτή ζητείται η αναίρεση της 390/2016 απόφασης του Διοικητικού Εφετείου Θεσσαλονίκης, με την οποία απορρίφθηκε έφεση των αναιρεσειόντων κατά της 987/2012 απόφασης του Διοικητικού Πρωτοδικείου Θεσσαλονίκης. Με την πρωτόδικη απόφαση είχε απορριφθεί αγωγή των αναιρεσειόντων, με την οποία αυτοί ζητούσαν, κατ’ επίκληση των άρθρων 105 και 106 του Εισαγωγικού Νόμου του Αστικού Κώδικα (Εισ.Ν.Α.Κ.) και 932 του Αστικού Κώδικα (Α.Κ.), να υποχρεωθεί το αναιρεσίβλητο νοσοκομείο να τους καταβάλει τα αναφερόμενα σε αυτήν ποσά ως αποζημίωση καθώς και ως χρηματική ικανοποίηση λόγω ψυχικής οδύνης συνεπεία του θανάτου της συγγενούς τους Σ.Σ., εξαιτίας παράνομων πράξεων και παραλείψεων οργάνων του, οι οποίες έλαβαν χώρα κατά το χρονικό διάστημα της νοσηλείας της σε αυτό, ήτοι από 20-11-2005 έως 11-12-2005.
3. Επειδή, το δικόγραφο της αιτήσεως υπογράφεται από δικηγόρο, ως πληρεξούσιο των αναιρεσειόντων. Κατά τη συζήτηση, όμως, της υπόθεσης στο ακροατήριο ο τέταρτος αναιρεσείων (Ι.Σ.) δεν παρέστη ούτε νομιμοποίησε τον υπογράφοντα το δικόγραφο δικηγόρο με έναν από τους τρόπους που προβλέπει το άρθρο 27 π.δ/τος 18/1989, όπως ισχύει, και συνεπώς, ως προς αυτόν η αίτηση πρέπει να απορριφθεί ως απαράδεκτη.
4. Επειδή, στην παράγραφο 3 του άρθρου 53 του π.δ. 18/1989 (Α΄ 8), όπως αυτή αντικαταστάθηκε με το άρθρο 12 παρ. 1 του ν. 3900/2010 (Α΄ 213) και, περαιτέρω, με το άρθρο 15 παρ. 2 του ν. 4446/2016 (Α΄ 240/22.12.2016) -η ισχύς του οποίου άρχισε, σύμφωνα με το άρθρο 32 του νόμου αυτού, από τη δημοσίευση του νόμου στην Εφημερίδα της Κυβερνήσεως-, ορίζονται τα εξής: «Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. … [η ως άνω διάταξη τέθηκε με την παράγραφο 1 του άρθρου 12 του ν. 3900/2010 και επαναλήφθηκε με την παράγραφο 2 του άρθρου 15 του ν. 4446/2016, η οποία, κατ' ουσίαν, προσέθεσε εδάφιο δεύτερο στην παράγραφο 3 του άρθρου 53 του π.δ. 18/1989 (βλ. ΣτΕ 326, 568-569/2017)]. Περαιτέρω, στην παράγραφο 4 του ως άνω άρθρου 53 του π.δ. 18/1989, όπως αντικαταστάθηκε με το άρθρο 12 παρ. 1 του ν. 3900/2010, ορίζονται τα εξής: «Δεν επιτρέπεται η άσκηση αίτησης αναιρέσεως όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ, εκτός αν προσβάλλονται αποφάσεις που εκδίδονται επί προσφυγών ουσίας, εφόσον αφορούν περιοδικές παροχές ή τη θεμελίωση του δικαιώματος σε σύνταξη ή τη θεμελίωση του δικαιώματος σε εφάπαξ παροχή και τον καθορισμό του ύψους της…». Κατά την έννοια των ανωτέρω διατάξεων, για το παραδεκτό της ασκήσεως αιτήσεως αναιρέσεως απαιτείται η συνδρομή των προϋποθέσεων αμφοτέρων των παραγράφων 3 και 4 του άρθρου 53 του π.δ. 18/1989. Ειδικότερα, αν πρόκειται για διαφορά με χρηματικό αντικείμενο τουλάχιστον 40.000 ευρώ, για το παραδεκτό της αιτήσεως αναιρέσεως απαιτείται η προβολή ισχυρισμών με το περιεχόμενο που επιβάλλουν οι διατάξεις της παρ. 3, (βλ. ΣτΕ 1875-1876/2012 7μ, 2156/2013, 2582/2013, 957/2014, 2555/2016). Ειδικότερα, εφόσον με τους λόγους αναιρέσεως πλήττονται περισσότερες σκέψεις της αναιρεσιβαλλομένης αποφάσεως ή τίθενται πλείονα νομικά ζητήματα, ο αναιρεσείων βαρύνεται επί ποινή ολικού ή μερικού απαραδέκτου του ενδίκου μέσου να τεκμηριώσει με ειδικούς και συγκεκριμένους ισχυρισμούς που περιλαμβάνονται στο εισαγωγικό δικόγραφο ότι με καθέναν από τους προβαλλόμενους λόγους αναιρέσεως τίθεται συγκεκριμένο νομικό ζήτημα, κρίσιμο για την επίλυση της ενώπιον του Δικαστηρίου αγομένης διαφοράς, επί του οποίου δεν υπάρχει νομολογία του Συμβουλίου της Επικρατείας ή οι σχετικές κρίσεις και παραδοχές της προσβαλλομένης αποφάσεως έρχονται σε αντίθεση προς μη ανατραπείσα νομολογία του Συμβουλίου της Επικρατείας ή άλλου ανωτάτου δικαστηρίου ή προς ανέκκλητη απόφαση διοικητικού δικαστηρίου (Σ.τ.Ε. 2176, 2823/2015, 2566/2016, 296, 1146, 2527/2017). Αν ο αναιρεσείων επικαλείται αντίθεση της αναιρεσιβαλλόμενης απόφασης προς υφιστάμενη, κατά τα ανωτέρω εκτεθέντα, νομολογία ή έλλειψη νομολογίας του Συμβουλίου της Επικρατείας, πρέπει η αντίθεση ή η έλλειψη αυτή να μην αναφέρεται σε ζητήματα αιτιολογίας συνδεόμενα με το πραγματικό της κρινόμενης υποθέσεως, αλλά να αφορά αποκλειστικά την ερμηνεία διατάξεως νόμου ή γενικής αρχής, δυνάμενης να έχει γενικότερη εφαρμογή, ανεξαρτήτως εάν η ερμηνεία αυτή διατυπώνεται στη μείζονα ή στην ελάσσονα πρόταση του δικανικού συλλογισμού της αναιρεσιβαλλόμενης αποφάσεως και των λοιπών αποφάσεων, προς τις οποίες προβάλλεται ότι υφίσταται αντίθεση (βλ. Σ.τ.Ε. 3011/2013, 1913/2014, 1532, 2694, 3825/2015, 331, 2459, 2566/2016, 288, 578, 799, 1146, 2906-7/2017). Περαιτέρω, όπως έχει ήδη κριθεί, δεν αρκεί προς άρση του απαραδέκτου της αιτήσεως αναιρέσεως, μόνον η επίκληση αποφάσεων του Συμβουλίου της Επικρατείας ή άλλων δικαστηρίων, η οποία γίνεται απλώς και μόνον προς ενίσχυση της βασιμότητας προβαλλομένων λόγων αναιρέσεως, με τους οποίους πλήττεται ως εσφαλμένη η κατ’ ουσίαν κρίση του διοικητικού δικαστηρίου (ΣτΕ 4273/2014, 464, 2176/2015, 2458, 2564/2016, 748, 1683, 2623, 3029/2017). Τέλος, επί πλειόνων αναιρεσειόντων ή αναιρεσιβλήτων, για τον προσδιορισμό του ύψους του χρηματικού αντικειμένου της διαφοράς λαμβάνεται υπόψη το ύψος του χρηματικού ποσού που αντιστοιχεί σε καθέναν από αυτούς (Σ.τ.Ε. 3556/2014, 3823, 4113, 4430/2015, 2041/2016).
5. Επειδή, στην προκειμένη περίπτωση, όπως προκύπτει από την αναιρεσιβαλλόμενη απόφαση, η συγγενής των αναιρεσειόντων Σ.Σ., εισήχθη στις 20-11-2005 στο αναιρεσίβλητο νοσοκομείο με διάγνωση ΑVΜ εγκεφάλου στη δεξιά κροταφοβρεγματική πλευρά και παραπέμφθηκε στη Νευροχειρουργική Κλινική του. Στις 22-11-2005, μετά τη διενέργεια προεγχειρητικών εξετάσεων, υποβλήθηκε σε ψηφιακή αγγειογραφία εγκεφάλου και προγραμματισμένο εμβολισμό της δυσπλασίας επιτυγχάνοντας την απόφραξή της κατά 70% περίπου με ΟΝΥΧ, μέσω κλάδων της δεξιάς μέσης εγκεφαλικής αρτηρίας. Κατά τις πρώτες ώρες της 28-11-2005, παρουσιάστηκε επιδείνωση της κλινικής εικόνας της, κλήθηκαν ο εφημερεύων και ο ειδικός ιατρός και στάλθηκε επειγόντως στο χειρουργείο. Επακολούθησε, επείγουσα διενέργεια κρανιοτομίας λόγω ένδειξης ανευρύσματος, διάνοιξη της μήνιγγος, ανευρέθηκε το μερικώς εμβολισθέν ΑVΜ, διενεργήθηκε φλοιοτομή και προσπέλαση του αιματώματος διά του AVΜ, ανευρέθηκε θρόμβος και αφαιρέθηκε, διενεργήθηκε επιμελή αιμόσταση, πλαστική μήνιγγος με τη χρήση μοσχεύματος μήνιγγος και ο εγκέφαλος, από εντόνως οιδηματώδης στην αρχή, εμφανίστηκε χαλαρότερος και σφύζων. Ακολούθως, στερεώθηκε ο οστικός κρημνός και έγινε συρραφή του τραύματος κατά στρώματα. Μετά την ολοκλήρωση της πιο πάνω χειρουργικής επέμβασης, η ασθενής οδηγήθηκε διασωληνωμένη στη Β' Μονάδα Εντατικής Θεραπείας (Μ.Ε.Θ.) του αναιρεσίβλητου νοσοκομείου. Στη συνέχεια, όπως αναλυτικώς περιγράφεται στην αναιρεσιβαλλόμενη απόφαση, η υγεία της επιδεινώθηκε και, τελικώς, στις 11-12-2005 η Σ.Σ. απεβίωσε. Ακολούθως, οι αναιρεσείοντες άσκησαν την από 22.7.2008 αγωγή, με την οποία προέβαλαν ότι ο θάνατος της ως άνω συγγενούς τους επήλθε εξαιτίας παράνομων πράξεων και παραλείψεων των οργάνων του αναιρεσίβλητου νοσοκομείου, που έρχονται σε αντίθεση με τους κανόνες της ιατρικής επιστήμης και τέχνης. Ζήτησαν δε οι αναιρεσείοντες, με βάση τις διατάξεις των άρθρων 105 -106 του Εισ.Ν.Α.Κ., ως χρηματική ικανοποίηση λόγω ψυχικής οδύνης και ως αποζημίωση τα αναφερόμενα στο δικόγραφο της αγωγής ποσά. Προς απόδειξη των ισχυρισμών τους αυτών προσκόμισαν, μεταξύ άλλων, και την από 9.7.2008 γνωμοδότηση του ιατρού νευροχειρουργού Χ.Κ., το περιεχόμενο της οποίας παρατίθεται στην αναιρεσιβαλλόμενη απόφαση. Το εναγόμενο - αναιρεσίβλητο νοσοκομείο με την 2213/5.2.2000 έκθεση απόψεών του προς απόκρουση της πιο πάνω αγωγής ισχυρίσθηκε ότι οι ιατροί του ενήργησαν σύμφωνα με τους γενικώς παραδεδεγμένους κανόνες της ιατρικής επιστήμης και δεοντολογίας, τόσο από πλευράς διάγνωσης και επιλογής της μεθόδου αντιμετώπισης της εξαιρετικά σοβαρής πάθησης της θανούσας, όσο και από πλευράς διενέργειας των αναγκαίων ιατρικών πράξεων μετά τον εμβολισμό και την εμφάνιση επιπλοκών, χωρίς να μπορεί να τους αποδοθεί αμέλεια, προσκόμισε δε πρωτοδίκως για την απόδειξη του πιο πάνω ισχυρισμού του τα αναφερόμενα στην αναιρεσιβαλλόμενη στοιχεία. Περαιτέρω, αναφέρεται στην αναιρεσιβαλλόμενη απόφαση ότι σε εκτέλεση της 2010/2010 προδικαστικής απόφασης του πρωτόδικου δικαστηρίου, προσκομίσθηκε η από 23.12.2010 έκθεση πραγματογνωμοσύνης της νευροχειρουργού Χ. Α.-Ρ. το περιεχόμενο της οποίας επίσης παρατίθεται στην αναιρεσιβαλλόμενη απόφαση. Εξάλλου, οι αναιρεσείοντες διόρισαν, κατ’ άρθρο 167 του Κώδικα Διοικητικής Δικονομίας, ως τεχνικό σύμβουλό τους τον προαναφερόμενο Χ.Κ., καθηγητή νευροχειρουργικής του Πανεπιστημίου Θεσσαλίας, ο οποίος συνέταξε τη νεότερη από 3.2.2011 τεχνική έκθεση σχετικά με τα αναφερόμενα στην προσβαλλόμενη απόφαση κρίσιμα ιατρικής φύσεως ζητήματα της κρινόμενης υποθέσεως. Το πρωτόδικο δικαστήριο με την απόφασή του (987/2012), αφού έλαβε υπόψη ιδίως το ότι η διενεργηθείσα μετά την έκδοση της προδικαστικής αποφάσεως πραγματογνωμοσύνη ήταν επαρκώς αιτιολογημένη και αφού συνεκτίμησε τα λοιπά στοιχεία, μεταξύ των οποίων και την από 3.2.2011 τεχνική έκθεση του τεχνικού συμβούλου των αναιρεσειόντων, απέρριψε ως αβάσιμη την αγωγή. Έφεση των αναιρεσειόντων απορρίφθηκε με την αναιρεσιβαλλόμενη απόφαση. Ειδικότερα το δικάσαν εφετείο, με βάση τα πιο πάνω πραγματικά περιστατικά που ανελέγκτως δέχθηκε και εκτιμώντας το περιεχόμενο της ως άνω έκθεσης πραγματογνωμοσύνης σε συνδυασμό προς το περιεχόμενο της έκθεσης του τεχνικού συμβούλου των αναιρεσειόντων και τα λοιπά στοιχεία που είχαν κατατεθεί πρωτοδίκως (τα οποία, όπως βεβαιώνει στην αναιρεσιβαλλόμενη απόφαση εκτίμησε ελευθέρως κατ’ άρθρο 148 του Κώδικα Διοικητικής Δικονομίας, αυτοτελώς και σε συνδυασμό μεταξύ τους), έκρινε ότι στην προκείμενη περίπτωση για την αντιμετώπιση των προβλημάτων υγείας της θανούσης Σ.Σ., το όργανα του αναιρεσίβλητου νοσοκομείου, ενήργησαν κατ’ ορθή ιατρική κρίση και προέβησαν σε όλες τις νόμιμες ενέργειες, επιδεικνύοντας την απαιτούμενη ιδιαίτερη προσοχή και επιμέλεια και εφάρμοσαν κοινά αποδεκτές περί της νευροχειρουργικής μεθόδους αντιμετώπισης της AVM και ότι ως εκ τούτου δεν συντρέχουν παράνομες πράξεις ή παραλείψεις των θεραπόντων ιατρών - οργάνων του αναιρεσιβλήτου οι οποίες να συνδέονται αιτιωδώς με τον θάνατο της τελευταίας, απορρίπτοντας ως αβάσιμους τους περί του αντιθέτου ισχυρισμούς των αναιρεσειόντων και επικυρώνοντας την πρωτόδικη απόφαση. 
6. Επειδή, στην προκείμενη περίπτωση, η κρινόμενη αίτηση, κατατεθείσα στις 7.11.2016 στη Γραμματεία του εκδόντος την αναιρεσιβαλλόμενη απόφαση Διοικητικού Εφετείου Θεσσαλονίκης, δηλαδή μετά την έναρξη ισχύος του ν. 3900/2010 (1.1.2011), καταλαμβάνεται από τις προπαρατεθείσες διατάξεις του άρθρου 12 παρ. 1 του ν. 3900/2010, έχει δε χρηματικό αντικείμενο, το οποίο, όπως προκύπτει από την αναιρεσιβαλλόμενη απόφαση, υπερβαίνει το ποσό των 40.000 ευρώ για καθέναν από τους αναιρεσείοντες. Επομένως, για το παραδεκτό της ασκήσεως της υπό κρίση αιτήσεως απαιτείται η προβολή με το εισαγωγικό δικόγραφο ειδικών και συγκεκριμένων ισχυρισμών με το εκτιθέμενο στην παρ. 3 του ανωτέρω άρθρου 53 του π.δ. 18/1989 περιεχόμενο, οι οποίοι πρέπει να αποδεικνύονται. Προς άρση δε του, κατά τα ανωτέρω, απαραδέκτου της κρινόμενης αίτησης προβάλλεται με το εισαγωγικό δικόγραφο ότι «εν προκειμένω, η αίτηση αναιρέσεως ασκείται παραδεκτώς … διότι η αναιρεσιβαλλόμενη απόφαση αντιτίθεται στην πάγια νομολογία του Συμβουλίου της Επικρατείας καθώς και του Αρείου Πάγου, όπως θα εκτεθεί αναλυτικώς στη συνέχεια της παρούσας, με την παράθεση εκάστου λόγου αναιρέσεως». Ο ισχυρισμός αυτός όμως, όπως διατυπώνεται, είναι παντελώς αόριστος, διότι δεν προβάλλεται με αυτόν κατά τρόπο ειδικό και ορισμένο, όπως επιβάλλεται από τις προεκτεθείσες διατάξεις σύμφωνα με τα γενόμενα δεκτά στην τέταρτη σκέψη, ποια ή ποιες ειδικότερες κρίσεις της αναιρεσιβαλλόμενης απόφασης είναι αντίθετες προς τις κρίσεις αποφάσεων των ανώτατων δικαστηρίων επί των αυτών κρίσιμων νομικών ζητημάτων, αποφάσεων οι οποίες, μάλιστα, δεν προσδιορίζονται.
7. Επειδή, ακολούθως, προβάλλονται τρεις λόγοι αναιρέσεως, κανείς από τους οποίους, όμως, δεν συνοδεύεται από ειδικό, συγκεκριμένο και αυτοτελή ισχυρισμό περί άρσεως του απαραδέκτου, όπως απαιτείται από την παρ. 3 του άρθρου 53 του π.δ. 18/1989 κατά τα εκτεθέντα στην τέταρτη σκέψη. Ειδικότερα, με τον πρώτο λόγο αναιρέσεως προβάλλεται μη λήψη υπόψη ουσιώδους αποδεικτικού μέσου από το δικάσαν εφετείο και συγκεκριμένα, των ως άνω εκθέσεων πραγματογνωμοσύνης του ιατρού νευροχειρουργού Χ.Κ.. Συναφώς, με το δεύτερο λόγο αναιρέσεως προβάλλεται εσφαλμένη ερμηνεία και εφαρμογή των διατάξεων των άρθρων 148 και 159 του Κώδικα Διοικητικής Δικονομίας, καθώς και παράβαση των κανόνων περί αποδείξεως, διότι «η αναιρεσιβαλλόμενη απόφαση σε αντίθεση με την πάγια νομολογία του Στ.Ε. διαμόρφωσε τη δικαστική της κρίση αποδεχόμενη κατ’ ουσίαν το περιεχόμενο της εκθέσεως πραγματογνωμοσύνης της πραγματογνώμονος Χ.Α.-Ρ. άκριτα και αβασάνιστα και χωρίς να εκφέρει αιτιολογημένη κρίση σχετικά με την ύπαρξη ή μη παρανόμων πράξεων ή παραλείψεων των οργάνων του αναιρεσίβλητου νοσοκομείου και τον αιτιώδη σύνδεσμο αυτών με τον επελθόντα θάνατο της συγγενούς μας …η αναιρεσιβαλλόμενη απόφαση παρέλειψε ουσιωδώς να λάβει υπόψη τους ουσιώδεις νομικούς και πραγματικούς ισχυρισμούς που αντικρούουν το περιεχόμενο της ανωτέρω εκθέσεως πραγματογνωμοσύνης και ασκούν ουσιώδη επιρροή στην έκβαση της δίκης ...». Εξάλλου, με τον τρίτο λόγο αναιρέσεως προβάλλεται εσφαλμένη ερμηνεία και εφαρμογή των διατάξεων των άρθρων 914,932 Α.Κ., 105-106 ΕισΝ.Α.Κ. και 13 του α.ν. 1565/1939 «περί Κώδικος ασκήσεως του ιατρικού επαγγέλματος», δεδομένου ότι «υφίστανται παράνομες πράξεις και παραλείψεις των ιατρών-οργάνων του αναιρεσίβλητου κατά την άσκηση των ανατεθειμένων σ’ αυτούς ιατρικών καθηκόντων που συνδέονται αιτιωδώς με τον επελθόντα θάνατο της συγγενούς μας, ο οποίος θα είχε με τα βεβαιότητας αποτραπεί αν οι θεράποντες ιατροί ενεργούσαν LEGE ARTIS». Και ναι μεν στα πλαίσια της προβολής των λόγων αυτών αναιρέσεως γίνεται αναφορά σε αποφάσεις του Συμβουλίου της Επικρατείας, όμως η επίκληση αυτή γίνεται κάθε φορά απλώς για την ενίσχυση και θεμελίωση της βασιμότητας των προβαλλόμενων λόγων αναιρέσεως σχετικών με το εσφαλμένο της κατ’ ουσίαν κρίσεως του δικάσαντος εφετείου και όχι, ειδικώς, προς άρση του κατά τη διάταξη της παρ. 3 του άρθρου 53 του π.δ. 18/1989 απαραδέκτου της κρινόμενης αίτησης (ΣτΕ 4273/2014, 464, 2176/2015, 2458, 2564/2016, 748, 1683, 2623, 3029/2017). Άλλωστε, με τους δύο πρώτους συναφείς λόγους αναιρέσεως δεν τίθενται συγκεκριμένα νομικά ζητήματα ερμηνείας των κανόνων δικαίου περί αποδείξεως και της γενικής αρχής της ελεύθερης εκτίμησης των νόμιμων αποδεικτικών μέσων καθώς και των ορισμών του Κώδικα Διοικητικής Δικονομίας για τη δύναμη των αποδεικτικών μέσων, αλλά πλήττεται η ορθότητα της εκτίμησης των αποδείξεων από το δικαστήριο της ουσίας και με τον τρίτο λόγο αναιρέσεως πλήσσεται ως εσφαλμένη η υπαγωγή των πραγματικών περιστατικών στους εφαρμοστέους κανόνες δικαίου. Συνεπώς, η κρινόμενη αίτηση αναιρέσεως απαραδέκτως ασκείται ως προς τους τρεις πρώτους λόγους αναιρέσεως.
8. Επειδή, τέλος, με τον τέταρτο λόγο προβάλλεται «έλλειψη αιτιολογίας, άλλως πλημμελής αιτιολόγηση της αναιρεσιβαλλόμενης απόφασης». Ειδικότερα προβάλλεται ότι «η προσβαλλόμενη απόφαση ουχί ορθώς και μη νομίμως δίχως την παράθεση νόμιμης επαρκούς και εμπεριστατωμένης αιτιολογίας, κατά τη ρητή συνταγματική επιταγή του άρθρου 93 παρ. 3 του Συντάγματος … παραλείποντας συγχρόνως να λάβει υπόψη της και να αξιολογήσει προσηκόντως τους προταθέντες ουσιώδεις νομικούς, επιστημονικούς και πραγματικούς μας ισχυρισμούς, κατ’ εσφαλμένη εφαρμογή και ερμηνεία των διατάξεων του νόμου (914,931 Α.Κ.), κατά πλημμελή δε εκτίμηση του παντοειδούς αποδεικτικού υλικού, εγγράφου και εμμαρτύρου, απέρριψε την έφεσή μας…». Προς άρση δε του, κατά τα ανωτέρω, απαραδέκτου της κρινόμενης αίτησης προβάλλεται ότι υφίσταται αντίθεση της αναιρεσιβαλλόμενης απόφασης προς την πάγια νομολογία του Συμβουλίου της Επικρατείας και του Αρείου Πάγου, σχετικά με την υποχρέωση πλήρους και εμπεριστατωμένης αιτιολογίας της δικαστικής αποφάσεως, μνημονεύονται δε, σχετικώς, η απόφαση του Συμβουλίου της Επικρατείας 2246/1999 και οι αποφάσεις του Αρείου Πάγου 1871/2008, 278, 535, 1589/2011 και 726/2012. Ο ισχυρισμός όμως αυτός, όπως προβάλλεται, είναι απορριπτέος ως αβάσιμος, δεδομένου ότι με τον πιο πάνω λόγο αναιρέσεως δεν τίθενται ζητήματα ερμηνείας διατάξεως νόμου ή γενικής αρχής του ουσιαστικού ή δικονομικού δικαίου, αλλά μόνον ζητήματα αιτιολογίας συνδεόμενα με το πραγματικό της υποθέσεως, καθώς και με την εν γένει εκτίμηση του αποδεικτικού υλικού από το δικάσαν εφετείο, όπως δε προκύπτει από την αντιπαραβολή της αναιρεσιβαλλόμενης αποφάσεως με τις ανωτέρω αποφάσεις που επικαλούνται οι αναιρεσείοντες ως αντίθετες προς άρση του απαραδέκτου της αίτησης, οι αποφάσεις αυτές, οι οποίες έχουν εκδοθεί επί άλλων υποθέσεων με διαφορετικά αντικείμενα, πλην της απόφασης του Αρείου Πάγου 726/2012 που αφορά αδικοπρακτική ευθύνη ιατρού από αμέλεια, αφορούν αναίρεση για ελλιπή και ανεπαρκή αιτιολογία και για έλλειψη νόμιμης βάσης και δεν υφίσταται καμία αντίθεση κατά την έννοια της παρ. 3 του άρθρου 53 του π.δ. 18/1989 μεταξύ των κρίσεων και παραδοχών της αναιρεσιβαλλόμενης απόφασης προς τις κρίσεις και παραδοχές των αποφάσεων αυτών. Συνεπώς, και ως προς το λόγο αυτόν η κρινόμενη αίτηση ασκείται απαραδέκτως.
9. Επειδή, κατόπιν των ανωτέρω, η κρινόμενη αίτηση πρέπει να απορριφθεί στο σύνολό της ως απαράδεκτη.
Δ ι ά τ α ύ τ α
Απορρίπτει την αίτηση.
Διατάσσει την κατάπτωση του παραβόλου.
Επιβάλλει σε βάρος των αναιρεσειόντων, συμμέτρως, τη δικαστική δαπάνη του αναιρεσίβλητου νοσοκομείου, η οποία ανέρχεται σε τετρακόσια εξήντα (460) ευρώ.
Η διάσκεψη έγινε στην Αθήνα στις 15 Οκτωβρίου 2018
Η Προεδρεύουσα ΑντιπρόεδροςΗ Γραμματέας
Σπ. ΧρυσικοπούλουΒ. Κατσιώνη
και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2019.
Η Πρόεδρος του Α´ ΤμήματοςΗ Γραμματέας
Σπ. ΧρυσικοπούλουΧρ. Μπόκα
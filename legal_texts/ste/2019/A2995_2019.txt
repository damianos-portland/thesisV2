Ε.Π. (m)
Αριθμός 2995/2019
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Α΄
Συνεδρίασε δημόσια στο ακροατήριό του στις 4 Νοεμβρίου 2019, με την εξής σύνθεση: Σπ. Χρυσικοπούλου, Αντιπρόεδρος, Πρόεδρος του Α΄ Τμήματος, Χρ. Λιάκουρας, Ν. Σκαρβέλης, Σύμβουλοι, Χ. Κομνηνός, Χρ. Νέγρης, Πάρεδροι. Γραμματέας η Αικ. Ιγγλέση.
Για να δικάσει την από 6 Ιουνίου 2017 αίτηση:
του Ενιαίου Φορέα Κοινωνικής Ασφάλισης (Ε.Φ.Κ.Α.), που εδρεύει στην Αθήνα (Αγ. Κωνσταντίνου 8), ο οποίος δεν παρέστη,
κατά του Δ.Β., κατοίκου … , ο οποίος δεν παρέστη.
Με την αίτηση αυτή ο αναιρεσείων Φορέας επιδιώκει να αναιρεθεί η υπ’ αριθ. 578/2018 απόφαση του Διοικητικού Εφετείου Αθηνών.
Η εκδίκαση άρχισε με την ανάγνωση της εκθέσεως του εισηγητή, Παρέδρου Χ. Κομνηνού.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινόμενης αίτησης δεν απαιτείται καταβολή παραβόλου (άρθρ. 28 παρ. 4 ν. 2579/1998, Α΄ 31).
2. Επειδή, με την αίτηση αυτή ζητείται η αναίρεση της 578/2018 απόφασης του Διοικητικού Εφετείου Αθηνών, κατά το μέρος που με αυτήν απορρίφθηκε έφεση του Ιδρύματος Κοινωνικών Ασφαλίσεων-Ενιαίου Ταμείου Κοινωνικής Ασφάλισης Μισθωτών [(Ι.Κ.Α-Ε.Τ.Α.Μ.), ήδη Ενιαίου Φορέα Κοινωνικής Ασφάλισης, (Ε.Φ.Κ.Α.)] κατά της 2314/2017 απόφασης του Διοικητικού Πρωτοδικείου Αθηνών. Με την τελευταία αυτή απόφαση έγινε δεκτή προσφυγή του αναιρεσιβλήτου και ακυρώθηκε, μεταξύ άλλων, η 250Α/Συν.20/20.5.2010 απόφαση του Διευθυντή του Τοπικού Υποκαταστήματος Ι.Κ.Α.-Ε.Τ.Α.Μ. Δάφνης, που είχε απορρίψει ένσταση του αναιρεσιβλήτου κατά της 35/18.1.2010 απόφασης της Διευθύντριας του ίδιου Υποκαταστήματος Ι.Κ.Α.-Ε.Τ.Α.Μ. για την παράταση χορήγησης σ’ αυτόν κύριας σύνταξης μερικής αναπηρίας από κοινή νόσο για το χρονικό διάστημα από 1.12.2009 έως 30.11.2011. Περαιτέρω, με την αναιρεσιβαλλόμενη απόφαση αναγνωρίσθηκε, μεταξύ άλλων, ότι ο αναιρεσίβλητος δικαιούνταν να λάβει κύρια σύνταξη συνήθους αναπηρίας, για το χρονικό ανωτέρω διάστημα.
3. Επειδή, στην παράγραφο 3 του άρθρου 53 του π.δ. 18/1989 (Α΄ 8), όπως αυτή αντικαταστάθηκε με το άρθρο 12 παρ. 1 του ν. 3900/2010 (Α΄ 213) και ακολούθως συμπληρώθηκε με το άρθρο 15 παρ. 2 του ν. 4446/2016 (Α΄ 240/22.12.2016) -η ισχύς του οποίου άρχισε, σύμφωνα με το άρθρο 32 του νόμου αυτού, από τη δημοσίευση του νόμου στην Εφημερίδα της Κυβερνήσεως-, ορίζονται τα εξής: «Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. …» [η ως άνω διάταξη τέθηκε με την παράγραφο 1 του άρθρου 12 του ν. 3900/2010 και επαναλήφθηκε με την παράγραφο 2 του άρθρου 15 του ν. 4446/2016, η οποία, κατ’ ουσίαν, προσέθεσε εδάφιο δεύτερο στην παράγραφο 3 του άρθρου 53 του π.δ. 18/1989 (βλ. ΣτΕ 326, 568-69/2017)]. Περαιτέρω, στην παράγραφο 4 του ως άνω άρθρου 53 του π.δ. 18/1989, όπως αντικαταστάθηκε με το άρθρο 12 παρ. 1 του ν. 3900/2010, ορίζονται τα εξής: «Δεν επιτρέπεται η άσκηση αίτησης αναιρέσεως όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ, εκτός αν προσβάλλονται αποφάσεις που εκδίδονται επί προσφυγών ουσίας, εφόσον αφορούν περιοδικές παροχές ή τη θεμελίωση του δικαιώματος σε σύνταξη ή τη θεμελίωση του δικαιώματος σε εφάπαξ παροχή και τον καθορισμό του ύψους της…». Κατά την έννοια των ανωτέρω διατάξεων, για το παραδεκτό της ασκήσεως αιτήσεως αναιρέσεως απαιτείται η συνδρομή των προϋποθέσεων αμφοτέρων των παραγράφων 3 και 4 του άρθρου 53 του π.δ. 18/1989. Ειδικότερα, αν πρόκειται για διαφορά που δεν έχει άμεσο χρηματικό αντικείμενο ή για διαφορά με χρηματικό αντικείμενο τουλάχιστον 40.000 ευρώ ή για διαφορά που ανακύπτει κατόπιν ασκήσεως προσφυγής ουσίας και αφορά περιοδικές παροχές ή τη θεμελίωση του δικαιώματος σε σύνταξη ή τη θεμελίωση του δικαιώματος σε εφάπαξ παροχή και τον καθορισμό του ύψους της, για το παραδεκτό της αιτήσεως αναιρέσεως απαιτείται η προβολή ισχυρισμών με το περιεχόμενο που επιβάλλουν οι διατάξεις της παραγράφου 3, ενώ αν πρόκειται για χρηματικού αντικειμένου διαφορά το ποσό της οποίας υπολείπεται των 40.000 ευρώ, η αίτηση αναιρέσεως ασκείται απαραδέκτως, χωρίς να ασκεί καμία επιρροή η τυχόν προβολή ισχυρισμών με το ως άνω περιεχόμενο (ΣτΕ 486, 3091, 3544/2015, 2754, 3130-2/2017, 17/2018). Εξάλλου, στις περιπτώσεις που το παραδεκτό της αιτήσεως αναίρεσης εξαρτάται από την προβολή ισχυρισμών με το περιεχόμενο που ορίζεται στην παρ. 3, ο αναιρεσείων βαρύνεται, επί ποινή ολικού ή μερικού απαραδέκτου της αιτήσεώς του, να τεκμηριώσει με ειδικούς και συγκεκριμένους ισχυρισμούς που περιλαμβάνει στο εισαγωγικό δικόγραφο ότι με καθέναν από τους προβαλλόμενους λόγους αναίρεσης τίθεται συγκεκριμένο νομικό ζήτημα, δηλαδή ζήτημα ερμηνείας διάταξης νόμου ή γενικής αρχής του ουσιαστικού ή δικονομικού δικαίου, κρίσιμο για την επίλυση της ενώπιον του Δικαστηρίου αγομένης διαφοράς, επί του οποίου οι σχετικές κρίσεις και παραδοχές της προσβαλλόμενης απόφασης έρχονται σε αντίθεση προς απόφαση του Συμβουλίου της Επικρατείας ή άλλου ανωτάτου δικαστηρίου ή προς ανέκκλητη απόφαση διοικητικού δικαστηρίου, που έκρινε επί του ίδιου ζητήματος ερμηνείας διάταξης νόμου ή γενικής αρχής, ανεξαρτήτως αν η ερμηνεία αυτή διατυπώνεται στη μείζονα ή στην ελάσσονα πρόταση του δικανικού συλλογισμού της αναιρεσιβαλλομένης απόφασης και των λοιπών αποφάσεων, προς τις οποίες προβάλλεται ότι υφίσταται αντίθεση ή για το οποίο νομικό ζήτημα δεν υπάρχει νομολογία του Συμβουλίου της Επικρατείας (ΣτΕ 1307, 1649/2014, 1060/2015, 3026/2017, 457/2018 κ.ά.).
4. Επειδή, η κρινόμενη αίτηση, κατατεθείσα στις 21.5.2018 στη Γραμματεία του εκδόντος την αναιρεσιβαλλόμενη απόφαση Διοικητικού Εφετείου Αθηνών, δηλαδή μετά την έναρξη ισχύος του ν. 3900/2010 (1.1.2011), καταλαμβάνεται από τις προπαρατεθείσες διατάξεις του άρθρου 12 παρ. 1 του ν. 3900/2010. Με την αίτηση αυτή άγεται κατ’ αναίρεση διαφορά, η οποία ανέκυψε κατόπιν άσκησης προσφυγής ουσίας με αντικείμενο που δεν εξαντλείται στο χρηματικό ποσό που αντιστοιχεί στις κύριες συντάξεις αναπηρίας του αναιρεσιβλήτου του οικείου χρονικού διαστήματος (1-12-2009 έως 30-11-2011), αλλά συνιστά προϋπόθεση για τη θεμελίωση μόνιμου συνταξιοδοτικού δικαιώματος αυτού (βλ. άρθρο 18 της 57440/1938 απόφασης του Υφυπουργού Εργασίας “Περί εγκρίσεως κανονισμού περί ασφαλιστικής αρμοδιότητος και διαδικασίας απονομής των παροχών του Ιδρύματος Κοινωνικών Ασφαλίσεων”, Β΄ 33, ΣτΕ 443, 2760/2018, 1366/2019). Επομένως, κατά τα γενόμενα ήδη δεκτά, για το παραδεκτό της ασκήσεως της κρινόμενης αίτησης απαιτείται η προβολή, με το εισαγωγικό δικόγραφο, συγκεκριμένων ισχυρισμών με το εκτιθέμενο στην παράγραφο 3 του άρθρου 53 του π.δ. 18/1989 περιεχόμενο, οι οποίοι πρέπει να αποδεικνύονται. Με την κρινόμενη αίτηση όμως προβάλλονται μόνο λόγοι αναιρέσεως με τους οποίους πλήττεται η ερμηνεία και εφαρμογή των διατάξεων του άρθρου 28 παρ. 4-5 του αν. 1846/1951 από το δικάσαν εφετείο, καθώς και η πληρότητα της αιτιολογίας της αναιρεσιβαλλόμενης απόφασης, χωρίς να προβάλλονται ειδικοί ισχυρισμοί είτε περί έλλειψης νομολογίας του Συμβουλίου της Επικρατείας επί συγκεκριμένων κρίσιμων νομικών ζητημάτων είτε περί αντίθεσης των κρίσεων της αναιρεσιβαλλόμενης απόφασης προς υφιστάμενη νομολογία του Συμβουλίου της Επικρατείας ή άλλου ανώτατου δικαστηρίου ή προς ανέκκλητη απόφαση των διοικητικών δικαστηρίων. Με τα δεδομένα αυτά, η κρινόμενη αίτηση είναι απορριπτέα ως απαράδεκτη.
Δ ι ά τ α ύ τ α
Απορρίπτει την αίτηση.
Η διάσκεψη έγινε στην Αθήνα στις 19 Δεκεμβρίου 2019
Η Πρόεδρος του Α΄ ΤμήματοςΗ Γραμματέας
Σπ. ΧρυσικοπούλουΑικ. Ιγγλέση
και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2019.
Η Πρόεδρος του Α´ ΤμήματοςΗ Γραμματέας
Σπ. ΧρυσικοπούλουΧρ. Μπόκα
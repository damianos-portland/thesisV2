Λ.Κ.(m)
Αριθμός 3007/2019
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Α΄
Συνεδρίασε δημόσια στο ακροατήριό του στις 6 Μαΐου 2019, με την εξής σύνθεση: Σπ. Χρυσικοπούλου, Αντιπρόεδρος, Προεδρεύουσα, σε αναπλήρωση του Προέδρου του Τμήματος, που είχε κώλυμα, 
Χρ. Λιάκουρας, Ν. Σκαρβέλης, Σύμβουλοι, Χ. Χαραλαμπίδη, Χ. Κομνηνός, Πάρεδροι. Γραμματέας η Αικ. Ιγγλέση.
Για να δικάσει την από 27 Απριλίου 2018 αίτηση:
του Ενιαίου Φορέα Κοινωνικής Ασφάλισης (Ε.Φ.Κ.Α.), ο οποίος παρέστη με τη δικηγόρο Ιωάννα Ζωγράφου (Α.Μ. ... ), που τη διόρισε με πληρεξούσιο,
κατά του Σ.Τ., ο οποίος δεν παρέστη.
Με την αίτηση αυτή ο αναιρεσείων Φορέας επιδιώκει να αναιρεθεί η υπ’ αριθμ. 2808/2017 απόφαση του Διοικητικού Εφετείου Θεσσαλονίκης.
Η πληρεξούσια του αναιρεσείοντος Φορέα δήλωσε, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσει.
Η εκδίκαση άρχισε με την ανάγνωση της εκθέσεως του εισηγητή, Παρέδρου Χ. Κομνηνού.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινόμενης αίτησης δεν απαιτείται καταβολή παραβόλου (άρθρ. 28 παρ. 4 ν. 2579/1998, Α΄ 31).
2. Επειδή, με την αίτηση αυτή ο Ενιαίος Φορέας Κοινωνικής Ασφάλισης (Ε.Φ.Κ.Α.), καθολικός διάδοχος του Οργανισμού Ασφάλισης Ελευθέρων Επαγγελματιών (Ο.Α.Ε.Ε.) που έχει ενταχθεί στον Ε.Φ.Κ.Α. από 1.1.2017 (βλ. άρθρα 51 παρ. 1, 53 παρ. 1 περίπτ. Δ και 70 παρ. 1 και 9 του ν. 4387/2016, Α΄ 85), ζητεί την αναίρεση της 2808/2017 απόφασης του Διοικητικού Εφετείου Θεσσαλονίκης, με την οποία απορρίφθηκε έφεση του Ο.Α.Ε.Ε. κατά της 142/2014 απόφασης του Διοικητικού Πρωτοδικείου Κοζάνης. Με την τελευταία αυτή απόφαση έγινε δεκτή προσφυγή του αναιρεσιβλήτου κατά της 171/2011(συν.40η/25.10.2011) απόφασης της Τοπικής Διοικητικής Επιτροπής (Τ.Δ.Ε.) της Περιφερειακής Διεύθυνσης Δυτικής Μακεδονίας του Ο.Α.Ε.Ε., με την οποία είχε απορριφθεί ένστασή του κατά της 4435/4.6.2011 απόφασης του Προϊσταμένου του Τμήματος Πτολεμαΐδας του Ο.Α.Ε.Ε. περί αυτεπάγγελτης εγγραφής του στα μητρώα του εν λόγω Οργανισμού από 1.8.2010.
3. Επειδή, με την παράγραφο 3 του άρθρου 53 του π.δ. 18/1989 (Α΄ 8), όπως αυτή αντικαταστάθηκε με το άρθρο 12 παρ. 1 του 
ν. 3900/2010 (Α΄ 213) και ακολούθως, συμπληρώθηκε με το άρθρο 15 παρ. 2 του ν. 4446/2016 (Α΄ 240/22.12.2016) -η ισχύς του οποίου άρχισε, σύμφωνα με το άρθρο 32 του νόμου αυτού, από τη δημοσίευση του νόμου στην Εφημερίδα της Κυβερνήσεως-, ορίζονται τα εξής: «Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. …» [η ως άνω διάταξη τέθηκε με την παράγραφο 1 του άρθρου 12 του ν. 3900/2010 και επαναλήφθηκε με την παράγραφο 2 του άρθρου 15 του ν. 4446/2016, η οποία, κατ' ουσίαν, προσέθεσε εδάφιο δεύτερο στην παράγραφο 3 του άρθρου 53 του π.δ. 18/1989 (βλ. ΣτΕ 326,568-69/2017)]. Περαιτέρω, στην παράγραφο 4 του ως άνω άρθρου 53 του π.δ. 18/1989, όπως αυτή αντικαταστάθηκε με το άρθρο 12 παρ. 1 του ν. 3900/2010, ορίζονται τα εξής: «Δεν επιτρέπεται η άσκηση αίτησης αναιρέσεως όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ, εκτός αν προσβάλλονται αποφάσεις που εκδίδονται επί προσφυγών ουσίας, εφόσον αφορούν περιοδικές παροχές ή τη θεμελίωση του δικαιώματος σε σύνταξη ή τη θεμελίωση του δικαιώματος σε εφάπαξ παροχή και τον καθορισμό του ύψους της…». Κατά την έννοια των ανωτέρω διατάξεων, για το παραδεκτό της ασκήσεως αιτήσεως αναιρέσεως απαιτείται η συνδρομή των προϋποθέσεων αμφοτέρων των παραγράφων 3 και 4 του άρθρου 53 του π.δ. 18/1989. Ειδικότερα, αν πρόκειται για διαφορά που δεν έχει άμεσο χρηματικό αντικείμενο ή για διαφορά με χρηματικό αντικείμενο τουλάχιστον 40.000 ευρώ ή για διαφορά που ανακύπτει κατόπιν ασκήσεως προσφυγής ουσίας και αφορά περιοδικές παροχές ή τη θεμελίωση του δικαιώματος σε σύνταξη ή τη θεμελίωση του δικαιώματος σε εφάπαξ παροχή και τον καθορισμό του ύψους της, για το παραδεκτό της αιτήσεως αναιρέσεως απαιτείται η προβολή ισχυρισμών με το περιεχόμενο που επιβάλλουν οι διατάξεις της παραγράφου 3, ενώ αν πρόκειται για χρηματικού αντικειμένου διαφορά το ποσό της οποίας υπολείπεται των 40.000 ευρώ, η αίτηση αναιρέσεως ασκείται απαραδέκτως, χωρίς να ασκεί καμία επιρροή η τυχόν προβολή ισχυρισμών με το ως άνω περιεχόμενο (ΣτΕ 486, 3091, 3544/2015, 2754, 3130-2/2017, 17/2018). Εξάλλου, στις περιπτώσεις που το παραδεκτό της αιτήσεως αναίρεσης εξαρτάται από την προβολή ισχυρισμών με το περιεχόμενο που ορίζεται στην παρ. 3, ο αναιρεσείων βαρύνεται, επί ποινή ολικού ή μερικού απαραδέκτου της αιτήσεώς του, να τεκμηριώσει με ειδικούς και συγκεκριμένους ισχυρισμούς που περιλαμβάνει στο εισαγωγικό δικόγραφο ότι με καθέναν από τους προβαλλόμενους λόγους αναίρεσης τίθεται συγκεκριμένο νομικό ζήτημα, δηλαδή ζήτημα ερμηνείας διάταξης νόμου ή γενικής αρχής του ουσιαστικού ή δικονομικού δικαίου, κρίσιμο για την επίλυση της ενώπιον του Δικαστηρίου αγομένης διαφοράς, επί του οποίου είτε δεν υπάρχει νομολογία του Συμβουλίου της Επικρατείας, είτε οι σχετικές κρίσεις και παραδοχές της προσβαλλόμενης απόφασης έρχονται σε αντίθεση προς παγιωμένη ή πάντως μη ανατραπείσα νομολογία του Συμβουλίου της Επικρατείας ή άλλου ανωτάτου δικαστηρίου ή προς ανέκκλητη απόφαση διοικητικού δικαστηρίου, που έκρινε επί του ίδιου ζητήματος ερμηνείας διάταξης νόμου ή γενικής αρχής, ανεξαρτήτως αν η ερμηνεία αυτή διατυπώνεται στη μείζονα ή στην ελάσσονα πρόταση του δικανικού συλλογισμού της αναιρεσιβαλλομένης απόφασης και των λοιπών αποφάσεων, προς τις οποίες προβάλλεται ότι υφίσταται αντίθεση (ΣτΕ 1307, 1649/2014, 1060/2015, 3026/2017, 457/2018 κ.ά.).
4. Επειδή, η κρινόμενη αίτηση ασκήθηκε στις 30.4.2018, μετά δηλαδή την έναρξη ισχύος του ν. 3900/2010 (την 1.1.2011 κατ’ άρθρο 70 του νόμου αυτού) και, συνεπώς, διέπεται από τις προπαρατεθείσες διατάξεις της παραγράφου 1 του άρθρου 12 του ν. 3900/2010, με αυτή δε άγεται κατ’ αναίρεση διαφορά η οποία δεν έχει άμεσο χρηματικό αντικείμενο, καθόσον αφορά την υπαγωγή του αναιρεσιβλήτου στην ασφάλιση του Ο.Α.Ε.Ε. (Σ.τ.Ε. 4245/2012 7μ., 2570/2013, 3910/2015, 895, 3329/2017, 2774/2018). Επομένως, κατά τα γενόμενα δεκτά στην προηγούμενη σκέψη, για το παραδεκτό της ασκήσεως της αιτήσεως αναιρέσεως απαιτείτο η τεκμηρίωση εκ μέρους του αναιρεσείοντος Φορέα, με ειδικούς και συγκεκριμένους ισχυρισμούς περιλαμβανόμενους στο εισαγωγικό δικόγραφο, της συνδρομής των προϋποθέσεων της παραγράφου 3 του άρθρου 53. Με την κρινόμενη όμως αίτηση προβάλλονται μόνο λόγοι αναιρέσεως με τους οποίους πλήττεται η ερμηνεία και εφαρμογή των διατάξεων του ν. 3846/2010 και η εκτίμηση του αποδεικτικού υλικού από το δικάσαν εφετείο, χωρίς να προβάλλονται αυτοτελείς, ειδικοί και συγκεκριμένοι ισχυρισμοί είτε περί ελλείψεως νομολογίας του Συμβουλίου της Επικρατείας επί συγκεκριμένων κρίσιμων για την επίλυση της διαφοράς νομικών ζητημάτων, είτε περί αντιθέσεως των κρίσεων της αναιρεσιβαλλόμενης αποφάσεως προς υφιστάμενη νομολογία του Συμβουλίου της Επικρατείας ή άλλου ανώτατου δικαστηρίου ή προς ανέκκλητη απόφαση διοικητικού δικαστηρίου. Με τα δεδομένα αυτά η κρινόμενη αίτηση είναι απορριπτέα στο σύνολό της ως απαράδεκτη.
Δ ι ά τ α ύ τ α
Απορρίπτει την αίτηση.
Η διάσκεψη έγινε στην Αθήνα στις 13 Μαΐου 2019
Η Προεδρεύουσα ΑντιπρόεδροςΗ Γραμματέας
Σπ. ΧρυσικοπούλουΑικ. Ιγγλέση
και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2019.
Η Πρόεδρος του Α´ ΤμήματοςΗ Γραμματέας
Σπ. ΧρυσικοπούλουΧρ. Μπόκα
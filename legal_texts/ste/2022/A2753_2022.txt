Β.Κ.(m)
Αριθμός 2753/2022
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Α΄
Συνεδρίασε δημόσια στο ακροατήριό του στις 31 Οκτωβρίου 2022, με την εξής σύνθεση: Ταξιαρχία Κόμβου, Σύμβουλος της Επικρατείας, Προεδρεύουσα, σε αναπλήρωση της Προέδρου του Τμήματος και της αρχαιοτέρας της Συμβούλου, που είχαν κώλυμα, Μαρίνα-Αλεξάνδρα Τσακάλη, Σουλτάνα Κωνσταντίνου, Σύμβουλοι, Χαρίκλεια Χαραλαμπίδη, Μαρία Δρίβα, Πάρεδροι. Γραμματέας η Μαρία Κουμουτσάκου.
Για να δικάσει την από 28 Ιουλίου 2015 αίτηση:
των: 1. Μ. χήρας Μ.Ζ. το γένος Π.Π., κατοίκου εν ζωή Καλοχωρίου Θεσσαλονίκης (...), η οποία απεβίωσε και τη δίκη συνεχίζουν οι κληρονόμοι της και ήδη αναιρεσείοντες: α) Χ. χήρα Π.Ν. το γένος Μ.Ζ. και β) Χ.Ζ.του Μ.Ζ., 2. Χ.ς χήρας Π.Ν. το γένος Μ.Ζ., κατοίκου Θεσσαλονίκης (...) και 3. Χ.Ζ. του Μ.Ζ., κατοίκου Καλοχωρίου Θεσσαλονίκης (.., οι οποίοι δεν παρέστησαν αλλά ο δικηγόρος που υπογράφει την αίτηση νομιμοποιήθηκε με συμβολαιογραφικό πληρεξούσιο,
κατά της Περιφέρειας Κεντρικής Μακεδονίας, η οποία δεν παρέστη.
Με την αίτηση αυτή οι αναιρεσείοντες επιδιώκουν να αναιρεθεί η υπ’ αριθμ. 805/2015 απόφαση του Διοικητικού Εφετείου Θεσσαλονίκης.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Μαρίας Δρίβα.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινόμενης αίτησης έχει καταβληθεί το νόμιμο παράβολο (1387324-5, 4044226/2015 ειδικά έντυπα παραβόλου).
2. Επειδή, με την αίτηση αυτή ζητείται η εν μέρει αναίρεση της 805/2015 απόφασης του Τριμελούς Διοικητικού Εφετείου Θεσσαλονίκης, με την οποία, αφού συνεκδικάσθηκαν αντίθετες εφέσεις των αναιρεσειόντων και της Περιφέρειας Κεντρικής Μακεδονίας κατά της 2457/2012 απόφασης του Τριμελούς Διοικητικού Πρωτοδικείου Θεσσαλονίκης, η μεν έφεση της Περιφέρειας απορρίφθηκε, η δε έφεση των αναιρεσειόντων έγινε εν μέρει δεκτή. Με την πρωτόδικη απόφαση έγινε εν μέρει δεκτή προσφυγή των αναιρεσειόντων κατά της 910/2009 απόφασης της Α΄ Επιτροπής Απαλλοτριώσεων Θεσσαλονίκης. Mε την τελευταία αυτή απόφαση είχε απορριφθεί ένσταση των αναιρεσειόντων στραφείσα κατά της 890/2008 απόφασης της ίδιας ως άνω Επιτροπής κατά το μέρος της με το οποίο είχε καθοριστεί το τίμημα κοινόχρηστης έκτασης 2.336,32 τ.μ. από το 665στ χέρσο κοινό τεμάχιο οριστικής διανομής αγροκτήματος Καλοχωρίου. Η εν λόγω έκταση είχε παραχωρηθεί στους αναιρεσείοντες με την ίδια απόφαση της ως άνω Επιτροπής [υπό την ιδιότητά τους ως κληρονόμων του Μ.Ζ. που είχε ζητήσει την παραχώρηση της επίμαχης έκτασης ως ιδιοκτήτης όμορης έκτασης (κληροτεμαχίου 664)], κατ’ εφαρμογή του άρθρου 6 του ν. 666/1977 (Α΄ 234), με τίμημα ύψους 58 ευρώ ανά τ.μ. Με την αναιρεσιβαλλόμενη απόφαση το δικάσαν διοικητικό εφετείο μεταρρύθμισε την 2457/2012 απόφαση του Τριμελούς Διοικητικού Πρωτοδικείου Θεσσαλονίκης, κατά το μέρος της με το οποίο είχε καθοριστεί το τίμημα του παραχωρηθέντος στους αναιρεσείοντες τεμαχίου του ανωτέρω αγροκτήματος σε 53 ευρώ ανά τ.μ. Περαιτέρω, κρίνοντας επί της προσφυγής των ήδη αναιρεσειόντων, το διοικητικό εφετείο την έκανε εν μέρει δεκτή, τροποποίησε την προσβληθείσα με αυτήν 910/2009 απόφαση της Α΄ Επιτροπής Απαλλοτριώσεων Θεσσαλονίκης και καθόρισε το τίμημα για την παραχώρηση της επίμαχης έκτασης στους αναιρεσείοντες στο ποσό των 42,06 ευρώ ανά τ.μ.
3. Επειδή, η υπόθεση εισάγεται προς συζήτηση στο Α΄ Τμήμα του Δικαστηρίου με βάση την από 15.1.2020 πράξη της Προέδρου του Συμβουλίου της Επικρατείας για προσδιορισμό αρμόδιου Τμήματος, σύμφωνα με το άρθρο 14 παρ. 6 του π.δ. 18/1989 (Α΄ 8), όπως αντικαταστάθηκε με το άρθρο 4 παρ. 3 του ν. 3900/2010 (Α΄ 213), ύστερα από την 2270/2019 παραπεμπτική απόφαση του Δ΄ Τμήματος, στο οποίο είχε αρχικά εισαχθεί, καθώς και την από 21.1.2020 πράξη της Προέδρου του Α΄ Τμήματος περί ορισμού δικασίμου και εισηγητή της υπόθεσης.
4. Επειδή, όπως προκύπτει από τα προσκομισθέντα κατά τη συζήτηση της υπόθεσης ενώπιον του Δ΄ Τμήματος του Δικαστηρίου στοιχεία (το από 15.4.2019 απόσπασμα της 7/1/2019 ληξιαρχικής πράξης θανάτου της Ληξιάρχου Δ.Ε. Εχεδώρου του Δήμου Δέλτα Νομού Θεσσαλονίκης, το 7005/15.4.2019 πιστοποιητικό εγγυτέρων συγγενών του Δήμου Δέλτα και το 11531/15.4.2019 πιστοποιητικό της Γραμματέως του Ειρηνοδικείου Θεσσαλονίκης περί μη δημοσίευσης διαθήκης), η πρώτη αναιρεσείουσα Μ.Ζ., χήρα Μ.Ζ., απεβίωσε στις 10.1.2019, δηλαδή μετά την άσκηση της κρινόμενης αίτησης (στις 29.7.2015) και κατέλιπε πλησιέστερους συγγενείς τα τέκνα της ΖΧκαιΧ.Ζ., ήδη δεύτερη και τρίτο από τους αναιρεσείοντες, φερόμενους ως εξ αδιαθέτου κληρονόμους της. Όπως δε εκτίθεται στην 2270/2019 παραπεμπτική απόφαση, ήδη κατά τη συζήτηση ενώπιον του Δ΄ Τμήματος του Δικαστηρίου ο παραστάς πληρεξούσιος δικηγόρος Ν.Μ. δήλωσε προφορικά στο ακροατήριο συνέχιση της δίκης εκ μέρους της δεύτερης και του τρίτου των αναιρεσειόντων ως κληρονόμων της πρώτης αναιρεσείουσας μητέρας τους. Περαιτέρω, οι ως άνω αναιρεσείοντες (δεύτερη και τρίτος) δεν παρέστησαν μεν κατά τη συζήτηση ενώπιον του Α΄ Τμήματος, είχαν πάντως παραστεί κατά τη συζήτηση ενώπιον του Δ΄ Τμήματος με πληρεξούσιο δικηγόρο (τον οποίο είχαν νομιμοποιήσει με ειδικό συμβολαιογραφικό πληρεξούσιο), ενώ, εξάλλου, ειδικά για τη συζήτηση ενώπιον του Α΄ Τμήματος προσκόμισαν και το 6.584/20.5.2022 ειδικό συμβολαιογραφικό πληρεξούσιο της Συμβολαιογράφου Θεσσαλονίκης Ε.Ζ. προς τον ίδιο δικηγόρο. 
5. Επειδή, όπως προκύπτει από την 3088Α/20.4.2017 έκθεση επίδοσης της δικαστικής επιμελήτριας της περιφέρειας του Εφετείου Θεσσαλονίκης Χρυσής Μαργαριτοπούλου, αντίγραφα του δικογράφου της αίτησης αναιρέσεως και της αρχικής από 15.2.2017 πράξης του Προέδρου του Δ΄ Τμήματος περί ορισμού δικασίμου και εισηγητή της υπόθεσης κοινοποιήθηκαν νομοτύπως και εμπροθέσμως στην αναιρεσίβλητη Περιφέρεια Κεντρικής Μακεδονίας. Περαιτέρω, όπως προκύπτει από τα από 28.1.2020 τρία αποδεικτικά επίδοσης του Αρχιφύλακα του Αστυνομικού Τμήματος Λευκού Πύργου Θεσσαλονίκης Γεωργίου Μασκούδη, η ως άνω 2270/2019 απόφαση του Δ΄ Τμήματος του Δικαστηρίου, η από 15.1.2020 πράξη της Προέδρου του Δικαστηρίου, καθώς και η από 21.1.2020 πράξη της Προέδρου του Α΄ Τμήματος περί ορισμού δικασίμου και εισηγητή της υπόθεσης κοινοποιήθηκαν νομοτύπως και εμπροθέσμως στην αναιρεσίβλητη Περιφέρεια Κεντρικής Μακεδονίας. Συνεπώς, παραδεκτώς χωρεί η συζήτηση της υπό κρίση αίτησης αναιρέσεως παρά την απουσία της αναιρεσίβλητης Περιφέρειας.
6. Επειδή, κατά την έννοια των διατάξεων των παρ. 3 και 4 του άρθρου 53 του π.δ. 18/1989 (Α΄ 8), όπως αυτές αντικαταστάθηκαν με την παρ. 1 του άρθρου 12 του ν. 3900/2010 (Α΄ 213), και περαιτέρω, η παρ. 3 συμπληρώθηκε με την παρ. 2 του άρθρου 15 του ν. 4446/2016 (Α΄ 240), αν πρόκειται για διαφορά με χρηματικό αντικείμενο που υπερβαίνει τις 40.000 ευρώ, για το παραδεκτό της αίτησης αναιρέσεως απαιτείται η προβολή ισχυρισμών περί αντίθεσης προς τη νομολογία ή περί ανυπαρξίας νομολογίας κατά τα ειδικότερα οριζόμενα με τις διατάξεις της παρ. 3, ενώ αν πρόκειται για χρηματικού αντικειμένου διαφορά, το ποσό της οποίας υπολείπεται των 40.000 ευρώ, η αίτηση αναιρέσεως ασκείται σε κάθε περίπτωση απαραδέκτως, χωρίς να ασκεί καμία επιρροή η τυχόν προβολή ισχυρισμών με το ως άνω περιεχόμενο (ΣτΕ 731/2022, 2144, 1977, 1143, 594/2021).
7. Επειδή, στην προκειμένη περίπτωση, από την αναιρεσιβαλλόμενη απόφαση προκύπτουν τα ακόλουθα: Με την 305/2002 απόφαση της Α΄ Επιτροπής Απαλλοτριώσεων Θεσσαλονίκης παραχωρήθηκε στην ανώνυμη εταιρεία με την επωνυμία «ΙΚ - Βιομηχανία και Εμπόριο Αυτοκινήτων - Γενικαί Επιχειρήσεις και Αντιπροσωπείαι» έκταση από το 665στ κοινόχρηστο τεμάχιο οριστικής διανομής αγροκτήματος Καλοχωρίου με τίμημα ύψους 53 ευρώ ανά τετραγωνικό μέτρο, κατ’ εφαρμογή των διατάξεων του άρθρου 6 του ν. 666/1977. Κατά της 305/2002 απόφασης της ανωτέρω Επιτροπής ο δικαιοπάροχος των αναιρεσειόντων, Μ.Ζ., άσκησε προσφυγή ενώπιον του Διοικητικού Πρωτοδικείου Θεσσαλονίκης, το οποίο με την 1203/2005 απόφασή του την έκανε δεκτή και ακύρωσε την 305/2002 απόφαση της ανωτέρω Επιτροπής με την αιτιολογία ότι ο ίδιος δεν είχε κληθεί ενώπιον της Επιτροπής αυτής για να εκθέσει τις απόψεις του, δεδομένου ότι είχε σχετικό έννομο συμφέρον ως ιδιοκτήτης του 664 κληροτεμαχίου, όμορου με το 665στ κληροτεμάχιο του αγροκτήματος Καλοχωρίου. Περαιτέρω, ο Μ.Ζ. υπέβαλε ενώπιον της Α΄ Επιτροπής Απαλλοτριώσεων Θεσσαλονίκης την από 24.8.2004 αίτηση, προκειμένου να παραχωρηθεί σ’ αυτόν, ως ιδιοκτήτη όμορου κληροτεμαχίου, έκταση από το 665στ κοινόχρηστο τεμάχιο του αγροκτήματος Καλοχωρίου, μέρος της οποίας αποτελούσε και η ανωτέρω παραχωρηθείσα στην ως άνω ανώνυμη εταιρεία έκταση. Κατά την επανεξέταση του ζητήματος της παραχώρησης της ανωτέρω έκτασης, η Α΄ Επιτροπή Απαλλοτριώσεων Θεσσαλονίκης έκρινε με την 890/2008 απόφασή της ότι έκταση 2.336,32 τ.μ. από το 665στ κοινόχρηστο τεμάχιο του ανωτέρω αγροκτήματος έπρεπε να παραχωρηθεί στους κληρονόμους του ήδη κατά την έκδοση της απόφασης αυτής αποβιώσαντος Μ.Ζ. και, συγκεκριμένα, στη χήρα και τα τέκνα του ως ιδιοκτήτες πλέον του όμορου 664 κληροτεμαχίου του παραπάνω αγροκτήματος, κατά ποσοστά 2/8 στην πρώτη και από 3/8 σε καθέναν από τους λοιπούς, διότι η παραχώρηση της ανωτέρω έκτασης στην προαναφερθείσα ανώνυμη εταιρεία θα καθιστούσε το 664 αγροτεμάχιο αυτών περίκλειστο με μόνη δυνατότητα πρόσβασης στη διερχόμενη αγροτική οδό μία δίοδο 12 μέτρων. Το τίμημα δε της παραχώρησης της ανωτέρω έκτασης (τμήματος του 665στ κοινόχρηστου τεμαχίου) στους αναιρεσείοντες καθορίστηκε με την ίδια απόφαση στο ύψος των 58 ευρώ ανά τ.μ. Κατά της ως άνω 890/2008 απόφασης της Α΄ Επιτροπής Απαλλοτριώσεων Θεσσαλονίκης οι αναιρεσείοντες άσκησαν ένσταση ενώπιον της ίδιας Επιτροπής, με την οποία ζήτησαν τη μείωση του τιμήματος που καθορίστηκε με την πιο πάνω απόφασή της. Η ένσταση αυτή απορρίφθηκε με την 910/2009 απόφαση της Α΄ Επιτροπής Απαλλοτριώσεων Θεσσαλονίκης, με την οποία κρίθηκε ότι ορθώς είχε καθοριστεί το τίμημα της παραχωρηθείσας έκτασης (τμήματος του 665στ κοινόχρηστου τεμαχίου) σε 58 ευρώ ανά τ.μ. με την 890/2008 απόφαση της Επιτροπής, διότι η τρέχουσα αξία της έκτασης αυτής, με την οποία ισούται, σύμφωνα με τις διατάξεις του άρθρου 6 του ν. 666/1977, το τίμημα που οφείλεται για την παραχώρηση αυτή, είναι πολλαπλάσια της αντικειμενικής της αξίας, η οποία ανερχόταν σε 12 ευρώ ανά τ.μ., αφού η εν λόγω έκταση βρίσκεται σε αναπτυσσόμενη βιομηχανική περιοχή με ραγδαία εξέλιξη και πλησίον κόμβου εθνικής οδού, κατά τη διαμόρφωση δε της ανωτέρω κρίσης της Α΄ Επιτροπής Απαλλοτριώσεων Θεσσαλονίκης ελήφθησαν υπόψη τα αναλυτικά εκτιθέμενα στην αναιρεσιβαλλόμενη απόφαση στοιχεία παραχωρήσεων σε ιδιώτες που πραγματοποιήθηκαν με προγενέστερες αποφάσεις της Επιτροπής και αφορούσαν το 665 κληροτεμάχιο ή όμορα με αυτό κληροτεμάχια. Κατά της 910/2009 απόφασης της Α΄ Επιτροπής Απαλλοτριώσεων Θεσσαλονίκης οι αναιρεσείοντες άσκησαν ενώπιον του Διοικητικού Πρωτοδικείου Θεσσαλονίκης προσφυγή, με την οποία προέβαλαν ότι η ανωτέρω απόφαση φέρει ελλιπή αιτιολογία, καθόσον έλαβε υπόψη μη πρόσφορα συγκριτικά στοιχεία για τον καθορισμό του τιμήματος της παραχωρηθείσας σε αυτούς έκτασης, ενώ δεν έλαβε υπόψη τόσο τα χαρακτηριστικά στοιχεία της εν λόγω έκτασης, που θα έπρεπε να την οδηγήσουν στη μείωση του τιμήματος της παραχώρησής της, όσο και πρόσφορα συγκριτικά στοιχεία που προκύπτουν από προγενέστερες αποφάσεις της, ζήτησαν δε τον καθορισμό του τιμήματος για την επίμαχη έκταση στο ύψος των 29,28 ευρώ ανά τ.μ. Με την 2457/2012 απόφαση του Τριμελούς Διοικητικού Πρωτοδικείου Θεσσαλονίκης έγινε εν μέρει δεκτή η προσφυγή, τροποποιήθηκε η 910/2009 απόφαση της Α΄ Επιτροπής Απαλλοτριώσεων Θεσσαλονίκης και καθορίστηκε το τίμημα της παραχωρηθείσας έκτασης στο ποσό των 53 ευρώ ανά τ.μ. Κατά της πρωτόδικης απόφασης η Περιφέρεια Κεντρικής Μακεδονίας και οι αναιρεσείοντες άσκησαν αντίθετες εφέσεις, επί των οποίων εκδόθηκε η ήδη αναιρεσιβαλλόμενη απόφαση του Τριμελούς Διοικητικού Εφετείου Θεσσαλονίκης, με την οποία απορρίφθηκε η έφεση της Περιφέρειας, έγινε εν μέρει δεκτή η έφεση των αναιρεσειόντων και μεταρρυθμίστηκε η πρωτόδικη απόφαση κατά το μέρος της με το οποίο είχε καθοριστεί το τίμημα του παραχωρηθέντος στους αναιρεσείοντες τεμαχίου σε 53 ευρώ ανά τ.μ. Περαιτέρω, δικάστηκε η προσφυγή, έγινε εν μέρει δεκτή, τροποποιήθηκε η 910/2009 απόφαση της Α΄ Επιτροπής Απαλλοτριώσεων Θεσσαλονίκης και καθορίστηκε το τίμημα για την παραχώρηση της επίμαχης έκτασης στους αναιρεσείοντες στο ποσό των 42,06 ευρώ ανά τ.μ.
8. Επειδή, η κρινόμενη αίτηση ασκήθηκε στις 29.7.2015 και, επομένως, εμπίπτει στο πεδίο εφαρμογής του άρθρου 12 παρ. 1 του ν. 3900/2010. Με την αίτηση αυτή άγεται κατ’ αναίρεση διαφορά που ανέκυψε από την άσκηση προσφυγής κατά της 910/2009 απόφασης της Α΄ Επιτροπής Απαλλοτριώσεων Θεσσαλονίκης, η οποία εκδόθηκε ύστερα από ένσταση των αναιρεσειόντων κατά της 890/2008 απόφασης της ίδιας Επιτροπής και αφορά το ύψος του τιμήματος που πρέπει να καταβάλουν οι αναιρεσείοντες ως δικαιούχοι της παραχωρηθείσας σε αυτούς έκτασης, ήτοι τμήματος του κοινόχρηστου τεμαχίου 665στ οριστικής διανομής αγροκτήματος Καλοχωρίου. Επομένως, η ένδικη διαφορά έχει αμιγώς χρηματικό αντικείμενο, το οποίο αντιστοιχεί στη διαφορά μεταξύ του τιμήματος που καθορίσθηκε με την αναιρεσιβαλλόμενη απόφαση (2.336,32 τ.μ. x 42,06 ευρώ ανά τ.μ. = 98.265,61 ευρώ) και του τιμήματος που θεωρούν προσήκον οι αναιρεσείοντες, σύμφωνα με όσα εκτίθενται στην προσφυγή τους (2.336,32 τ.μ. x 29,28 ευρώ ανά τ.μ. = 68.407,44 ευρώ), δηλαδή ανέρχεται στο ποσό των 29.858,17 ευρώ, το οποίο σε κάθε περίπτωση υπολείπεται του κατά νόμον ορίου των 40.000 ευρώ. Με τα δεδομένα αυτά, η κρινόμενη αίτηση πρέπει να απορριφθεί ως απαράδεκτη, κατ’ εφαρμογή της παρ. 4 του ως άνω άρθρου 53 του π.δ. 18/1989. Ενόψει δε του απαραδέκτου αυτού, είναι απορριπτέοι ως αλυσιτελείς οι προβαλλόμενοι με το εισαγωγικό δικόγραφο ισχυρισμοί περί έλλειψης νομολογίας του Συμβουλίου της Επικρατείας όσον αφορά τους προβαλλόμενους λόγους αναιρέσεως.
Δ ι ά τ α ύ τ α
Απορρίπτει την αίτηση.
Διατάσσει την κατάπτωση του παραβόλου.
Η διάσκεψη έγινε στην Αθήνα στις 2 Νοεμβρίου 2022
Η Προεδρεύουσα ΣύμβουλοςΗ Γραμματέας
Ταξιαρχία Κόμβου Μαρία Κουμουτσάκου
και η απόφαση δημοσιεύθηκε σε δημόσια συνεδρίαση της 29ης Δεκεμβρίου 2022.
Η Πρόεδρος του Α´ ΤμήματοςΗ Γραμματέας του Α´ Τμήματος
Μαρίνα-Ελένη ΚωνσταντινίδουΕιρήνη Δασκαλάκη
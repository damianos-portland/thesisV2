Ε.Τ.
Αριθμός 2789/2022
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Β΄
Συνεδρίασε δημόσια στο ακροατήριό του στις 23 Νοεμβρίου 2022, με την εξής σύνθεση: Κωνσταντίνος Κουσούλης, Αντιπρόεδρος, Προεδρεύων, σε αναπλήρωση του Προέδρου του Τμήματος, που είχε κώλυμα, Ευσταθία Σκούρα, Κωνσταντία Λαζαράκη, Σύμβουλοι, Γεωργία Φλίγγου, Αγγελική Χαϊδά, Πάρεδροι. Γραμματέας η Αναστασία Ζυγουρίτσα, Γραμματέας του Β΄ Τμήματος.
Για να δικάσει την από 15 Ιανουαρίου 2020 αίτηση:
του Δήμου Λαμιέων, ο οποίος παρέστη με τη δικηγόρο Αργυρούλα Γιαννακοπούλου (Α.Μ. 204 Δ.Σ. Λαμίας), που τη διόρισε με πληρεξούσιο και η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της.
κατά της ανώνυμης εταιρείας με την επωνυμία "ΕΛΛΗΝΙΚΑ ΛΑΤΟΜΕΙΑ Α.Ε.", που εδρεύει στην Κηφισιά Αττικής (Ερμού 25), η οποία παρέστη με τους δικηγόρους: 1) Κωνσταντίνο Λιανό (Α.Μ.74 Δ.Σ. Λαμίας) και 2) Θεόδωρο Κριθαρά (Α.Μ. 23766), που τους διόρισε με ειδικό πληρεξούσιο και οι οποίοι κατέθεσαν δήλωση, σύμφωνα με το άρθρο 26 του ν. 4509/2017, περί μη εμφανίσεώς τους.
Με την αίτηση αυτή ο αναιρεσείων Δήμος επιδιώκει να αναιρεθεί η υπ’ αριθ. 1605/2019 απόφαση του Διοικητικού Εφετείου Πειραιώς.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Αγγελικής Χαϊδά.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, με την υπό κρίση αίτηση, για την άσκηση της οποίας δεν απαιτείται, κατά νόμον, καταβολή παραβόλου, ζητείται η αναίρεση της 1605/2019 αποφάσεως του Διοικητικού Εφετείου Πειραιώς, με την οποία απορρίφθηκε έφεση του αναιρεσείοντος Δήμου κατά της 335/2016 αποφάσεως του Διοικητικού Πρωτοδικείου Λαμίας. Με την πρωτόδικη απόφαση, η οποία εκδόθηκε μετά την 213/2015 εν μέρει οριστική και εν μέρει αναβλητική απόφαση του ίδιου δικαστηρίου, έγινε δεκτή προσφυγή της αναιρεσίβλητης εταιρίας και ακυρώθηκε η εγγραφή της στον βεβαιωτικό κατάλογο του αναιρεσείοντος Δήμου Λαμιέων, που αφορά σε οφειλόμενο από αυτήν ειδικό τέλος λατομικών προϊόντων, το οποίο προσδιορίσθηκε συνολικά στο ποσό των 56.293,10 ευρώ, για το οικονομικό έτος 2010.
2. Επειδή, κατά την έννοια του άρθρου 53 παρ. 3, όπως αντικαταστάθηκε με τα άρθρα 12 παρ. 1 του ν. 3900/2010 (Α΄ 213) και 15 παρ. 2 του ν. 4446/2016 (Α΄ 240), και 4 του π.δ. 18/1989 (Α΄ 8), για το παραδεκτό αιτήσεως αναιρέσεως με αντικείμενο υπερβαίνον το ποσό των 40.000 ευρώ πρέπει να προβάλλεται από τον διάδικο με συγκεκριμένους ισχυρισμούς στο εισαγωγικό δικόγραφο ότι η κρίση της αναιρεσιβαλλομένης αποφάσεως επί συγκεκριμένου νομικού ζητήματος, ήτοι επί ζητήματος ερμηνείας διατάξεως νόμου ή γενικής αρχής του ουσιαστικού ή δικονομικού δικαίου, δυναμένης να έχει γενικότερη εφαρμογή, η οποία (ερμηνεία) είναι κρίσιμη για την επίλυση της ενώπιον του Δικαστηρίου αγομένης διαφοράς, έρχεται σε αντίθεση προς νομολογία του Συμβουλίου της Επικρατείας ή άλλου ανωτάτου δικαστηρίου ή προς ανέκκλητη απόφαση διοικητικού δικαστηρίου επί του αυτού (και όχι απλώς παρόμοιου) νομικού ζητήματος (ΣτΕ 1366/2017, 7μ, 266/2014, 2115/2013 κ.ά.). Ισχυρισμοί που, χωρίς να αναδεικνύουν με τον επιβαλλόμενο ως άνω τρόπο ζήτημα ερμηνείας κανόνα δικαίου, πλήσσουν κατ’ ουσίαν την in concreto επάρκεια της αιτιολογίας της αναιρεσιβαλλομένης σε σχέση με το πραγματικό της συγκεκριμένης υπόθεσης, δεν θέτουν νομικό ζήτημα, υπό την έννοια της εν λόγω διατάξεως· όπως, αντιστοίχως, δεν θέτουν νομικό ζήτημα ούτε και λόγοι που απλώς πλήσσουν ευθέως την ουσιαστική κρίση ή την εκτίμηση των αποδείξεων από το δικαστήριο της ουσίας. Τέτοιοι λόγοι δεν προβάλλονται παραδεκτώς (ΣτΕ 2267/2016, 2942-2954/2014 κ.ά.).
3. Επειδή, το ποσό της διαφοράς που άγεται ενώπιον του Δικαστηρίου με την παρούσα αίτηση υπερβαίνει το ελάχιστο όριο των 40.000 ευρώ.
4. Επειδή, ο ν. 1428/1984 «Εκμετάλλευση λατομείων αδρανών υλικών και άλλες διατάξεις» (Α΄ 43) ορίζει, στο άρθρο 19 (όπως το άρθρο αυτό τροποποιήθηκε με το άρθρο 15 του ν. 2115/1993, Α΄ 15) ότι: «1. Οι εκμεταλλευτές δημόσιων και ιδιωτικών λατομείων, και λατομείων ν.π.δ.δ. αδρανών υλικών, υποχρεούνται να καταβάλλουν ετησίως ειδικό τέλος υπέρ οργανισμών τοπικής αυτοδιοίκησης, στην περιοχή των οποίων λειτουργεί το λατομείο. Το τέλος αυτό ορίζεται σε πέντε τοις εκατό (5%) στην τιμή πωλήσεως των λατομικών προϊόντων επί αυτοκινήτου στο χώρο του λατομείου. Ο προσδιορισμός των ποσοτήτων που πωλούνται γίνεται με βάση τα τιμολόγια και κάθε άλλη πρόσφορη μέθοδο καταμετρήσεως των λατομικών προϊόντων. Στην καταβολή του ως άνω ειδικού τέλους υποχρεούνται εφεξής και αυτοί που ήδη εκμεταλλεύονται δημόσια ή ιδιωτικά λατομεία, καθώς και λατομεία ν.π.δ.δ., πλην των λατομείων των οργανισμών τοπικής αυτοδιοίκησης. 2. … 3. Τα ποσά που προέρχονται από το ειδικό τέλος της παραγράφου 1 αυτού του άρθρου βεβαιώνονται και εισπράττονται σύμφωνα με τις διατάξεις που ισχύουν κάθε φορά για βεβαίωση και είσπραξη των εσόδων δήμων και κοινοτήτων». Κατά την έννοια των ανωτέρω διατάξεων του άρθρου 19 του ν. 1428/1984, οι οποίες, ως επιβάλλουσες φορολογικό βάρος, είναι στενώς ερμηνευτέες (βλ. ΣτΕ 176/2018, πρβλ. ΣτΕ 295/2017 επτ., 2121/2016, 3327/2015), οι εκμεταλλευτές (υπόχρεοι) λατομείων αδρανών υλικών (δημόσιων, ν.π.δ.δ. ή ιδιωτικών) καταβάλλουν το προβλεπόμενο στην εν λόγω διάταξη ειδικό τέλος λατομικών προϊόντων υπέρ του οργανισμού τοπικής αυτοδιοίκησης, στα διοικητικά όρια του οποίου λειτουργεί το λατομείο. Περαιτέρω, στην περίπτωση που λατομείο αδρανών υλικών λειτουργεί εντός των διοικητικών ορίων περισσοτέρων οργανισμών τοπικής αυτοδιοίκησης, το επίμαχο τέλος επιμερίζεται μεταξύ των τελευταίων, αναλόγως της εδαφικής εκτάσεως που καταλαμβάνει το λατομείο σε καθέναν από αυτούς.
5. Επειδή, όπως δέχεται η αναιρεσιβαλλόμενη απόφαση, η αναιρεσίβλητη εταιρία, με αντικείμενο εργασιών την εκμετάλλευση ιδιωτικού λατομείου, ενεγράφη στον βεβαιωτικό κατάλογο του αναιρεσείοντος Δήμου για οφειλόμενο ειδικό τέλος λατομείων, ποσού 56.293,10 ευρώ, για το οικονομικό έτος 2010. Η εν λόγω εγγραφή στηρίχθηκε στην υποβληθείσα από την αναιρεσίβλητη ενώπιον της Δ.Ο.Υ. Στυλίδας εκκαθαριστική δήλωση φ.π.α., σύμφωνα με την οποία τα ακαθάριστα έσοδά της για την επίδικη χρήση ανήλθαν σε 1.125.863,39 ευρώ. Κατά της εν λόγω εγγραφής η αναιρεσίβλητη εταιρία άσκησε προσφυγή. Το πρωτόδικο δικαστήριο, μετά την 213/2015 εν μέρει οριστική και εν μέρει αναβλητική απόφαση, με την 335/2016 οριστική απόφασή του έκανε δεκτή την προσφυγή με τις σκέψεις ότι, εφόσον η αναιρεσίβλητη είχε εξοφλήσει προς τον Δήμο Στυλίδας τα οφειλόμενα ειδικά τέλη λατομείων για την ένδικη χρήση, δεν μπορούσαν να της επιβληθούν δεύτερη φορά τέλη για την ίδια αιτία από τον αναιρεσείοντα Δήμο, ανεξαρτήτως του δικαιώματος αναγωγής του τελευταίου κατά του Δήμου Στυλίδας για τα εισπραχθέντα τέλη. Με την έφεσή του ο αναιρεσείων Δήμος πλήττοντας την ανωτέρω κρίση του πρωτόδικου δικαστηρίου επανέφερε τον και πρωτοδίκως προβληθέντα ισχυρισμό, σύμφωνα με τον οποίο το λατομείο που εκμεταλλεύεται η αναιρεσίβλητη εταιρία ανήκει εν μέρει στα δικά του διοικητικά του όρια, προσκόμισε δε προς τούτο σειρά αποδεικτικών εγγράφων, όπως αναλυτικά διαλαμβάνονται στην αναιρεσιβαλλόμενη απόφαση («α) το με αριθ. πρωτ. 899/12.11.1993 έγγραφο της πρώην κοινότητας Αγ. Παρασκευής, με το οποίο γνωστοποιεί στην δικαιοπάροχο της εφεσίβλητης εταιρίας «ΜΠΕΤΟΜΑΡ Α.Ε.» [αναιρεσίβλητης] ότι πρέπει να καταβάλει τα τέλη των λατομικών προϊόντων που εξορύσσει στη περιοχή «Μυροβίλι», καθώς και το με αριθ. πρωτ. 932/08.09.1995 έγγραφό της, με το οποίο την ενημερώνει ότι διαβίβασε στη Δ.Ο.Υ. Λαμίας βεβαιωτικό κατάλογο με την οφειλή της για το τέλος 5%, β) το με αριθ. πρωτ. 1148/21.11.1995 έγγραφο της «ΜΠΕΤΟΜΑΡ Α.Ε.» προς την πρώην κοινότητα Αγ. Παρασκευής, με το οποίο της γνωρίζει τα έσοδά της από την πώληση λατομικών προϊόντων, γ) την από 17.07.1997 αίτηση της ίδιας εταιρείας στην ως άνω κοινότητα για την ρύθμιση σε δόσεις του υπόλοιπου της οφειλής της προερχόμενης από δημοτικό φόρο πωλήσεων αδρανών υλικών και δ) την από Μάρτιο 2015 τεχνική έκθεση του Αγρονόμου Τοπογράφου Μηχανικού Επαμεινώνδα Βαλτινού, η οποία καταλήγει στο συμπέρασμα ότι το λατομείο - λατομική έκταση της εφεσίβλητης, που μίσθωσε το έτος 1982 από το Ελληνικό Δημόσιο, βρίσκεται κατά ένα μέρος εντός των δικών του διοικητικών ορίων (Δήμου Λαμιέων), σύμφωνα με την εφαρμογή των ορίων της Επιτροπής του 1957, των τοπογραφικών διαγραμμάτων της Γεωγραφικής Υπηρεσίας Στρατού (Γ.Υ.Σ.), Γ.Π.Σ. του Δήμου Λαμιέων και του Δήμου Στυλίδας και των χαρτών των ιστότοπων και των συστημάτων ΗΑΤΤ και ΕΓΣΑ 1987, στα οποία υπάγονται οι συντεταγμένες ακριβούς προσδιορισμού ενός ακινήτου επί του εδάφους. …»). Το δικάσαν διοικητικό εφετείο, ερμηνεύοντας τις διατάξεις του άρθρου 19 του ν. 1428/1984 έκρινε ότι «σε περίπτωση που το υπό εκμετάλλευση λατομείο ανήκει στα διοικητικά όρια περισσότερων δήμων το οφειλόμενο τέλος λατομείων επιμερίζεται ανάλογα με την έκταση του λατομείου που βρίσκεται σε καθένα απ’ αυτούς» και, περαιτέρω, απέρριψε (κατά πλειοψηφία) την έφεση, με την αιτιολογία ότι «… ο ανωτέρω προβαλλόμενος λόγος της εφέσεως πρέπει να απορριφθεί ως αβάσιμος, προεχόντως διότι το εκκαλούν [αναιρεσείων Δήμος], αν και προβάλλει ότι το λατομείο που εκμεταλλευόταν η δικαιοπάροχος της εφεσίβλητης εταιρίας [αναιρεσίβλητης] κατά το κρίσιμο έτος 2009, ευρισκόμενο στην θέση «Μυροβίλι», ανήκει και στα δικά του διοικητικά όρια, εκτός του Δήμου Στυλίδας, εν τούτοις δεν προσδιορίζει πόση έκταση του λατομείου βρίσκεται εντός των δικών του ορίων ούτε εξάλλου επιμερίζει, με βάση την αντίστοιχη έκταση, το αναλογούν ποσοστό του ένδικου τέλους, κατά τα βασίμως προβαλλόμενα και από την εφεσίβλητη [αναιρεσίβλητη]. Τούτο δε διότι, όπως έγινε δεκτό … το οφειλόμενο από εκμεταλλευτή τέλος λατομείου που βρίσκεται εντός ορίων περισσότερων Δήμων επιμερίζεται ανάλογα με την υπάρχουσα σε κάθε Δήμο έκταση, του αντίθετου λόγου της εφέσεως ότι οφείλεται ολόκληρο το ένδικο τέλος σε καθένα Δήμο, απορριπτομένου ως αβάσιμου και, επομένως, η εκκαλουμένη, που έκανε δεκτή την προσφυγή με άλλη αιτιολογία, ορθώς έκρινε».
6. Επειδή, με την κρινόμενη αίτηση προβάλλεται ότι η ανωτέρω κρίση του δικάσαντος διοικητικού εφετείου ενέχει εσφαλμένη ερμηνεία και εφαρμογή των διατάξεων του άρθρου 19 του ν. 1428/1984, εφόσον, κατά τον αναιρεσείοντα Δήμο, η έννοια των ανωτέρω διατάξεων είναι ότι «εφόσον λειτουργεί ιδιωτικό λατομείο της αναιρεσίβλητης στην περιοχή μου, είναι υποχρεωμένη να μου καταβάλει το ειδικό τέλος (στο άρθρο χρησιμοποιείται πληθυντικός αριθμός) που καθορίζεται στο νόμο, ο προσδιορισμός του οποίου γίνεται από την επιχείρηση, κατά τον τρόπο που προβλέπεται στην παράγραφο 2 του παραπάνω άρθρου. Επομένως, σύμφωνα με το νόμο, εφόσον υπάρχει λατομική έκταση, εντός ορίων ο.τ.α., όπου γίνεται εκμετάλλευση εξόρυξης αδρανών υλικών, δημιουργείται υποχρέωση στον επιχειρηματία να καταβάλλει τα προβλεπόμενα τέλη, ανεξαρτήτως αν έχει όμοια υποχρέωση να καταβάλλει επίσης τα τέλη αυτά και στον όμορο ο.τ.α., διότι ο νόμος δεν κάνει διάκριση σε ποιον θα τα καταβάλει». Προς θεμελίωση του παραδεκτού του λόγου διατυπώνεται ο ισχυρισμός ότι δεν υπάρχει νομολογία του Συμβουλίου της Επικρατείας επί του συγκεκριμένου νομικού ζητήματος. Ο ισχυρισμός αυτός είναι βάσιμος και, συνεπώς, ο λόγος προβάλλεται παραδεκτώς. Είναι, όμως, απορριπτέος προεχόντως ως ερειδόμενος επί της εσφαλμένης εκδοχής ότι με την αναιρεσιβαλλόμενη απόφαση διατυπώθηκε η κρίση ότι τα ένδικα τέλη οφείλονται αποκλειστικά υπέρ ενός και μόνον ο.τ.α. Εξάλλου, κι αν ήθελε γίνει γίνει δεκτό ότι με τον λόγο αυτό προβάλλεται ότι τα τέλη λατομικών προϊόντων οφείλονται εις ολόκληρον (εκτός από τον Δήμο Στυλίδας) και στον αναιρεσείοντα Δήμο, ο λόγος είναι απορριπτέος ως αβάσιμος, ενόψει όσων έγιναν ερμηνευτικώς δεκτά στη σκέψη 4, εφόσον το ειδικό τέλος λατομικών προϊόντων καταβάλλεται από τον εκμεταλλευτή λατομείου αδρανών υλικών, το οποίο ανήκει στην εδαφική έκταση όμορου ο.τ.α., όχι εις ολόκληρον, αλλά αναλογικά (κατόπιν επιμερισμού).
7. Επειδή, περαιτέρω, με την κρινόμενη αίτηση προβάλλονται οι εξής λόγοι αναιρέσεως: α) με πλημμελή αιτιολογία και κατά παράβαση ουσιώδους τύπου της διαδικασίας (άρθρα 33 και 151 Κ.Δ.Δ.) το δικάσαν διοικητικό εφετείο δεν διέταξε τη συμπλήρωση των αποδείξεων και αποδεικτικών μέσων με την έκδοση σχετικής προδικαστικής αποφάσεως ως προς τον προσδιορισμό της ακριβούς εκτάσεως του λατομείου που ανήκει και στα διοικητικά όρια του αναιρεσείοντος Δήμου και β) με πλημμελή αιτιολογία και κατά παράβαση ουσιώδους τύπου της διαδικασίας δεν λήφθηκαν υπόψη από το δικάσαν δικαστήριο οι προσηκόντως προβληθέντες ισχυρισμοί από τον αναιρεσείοντα Δήμο τόσο πρωτοδίκως όσο και κατ’ έφεση. Με τους λόγους, όμως, αυτούς αναιρέσεως, έτσι όπως προβάλλονται, δεν τίθενται ενώπιον του Αναιρετικού Δικαστηρίου συγκεκριμένα νομικά ζητήματα περί την ερμηνεία διατάξεως νόμου ή γενικής αρχής, δυνάμενης να έχει γενικότερη εφαρμογή, αλλά πλήσσεται κατ’ ουσίαν η ορθότητα, πληρότητα και επάρκεια της αιτιολογίας της αναιρεσιβαλλομένης αποφάσεως και, επομένως, οι ανωτέρω λόγοι είναι απορριπτέοι ως απαράδεκτοι.
8. Επειδή, μη προβαλλομένου άλλου λόγου αναιρέσεως, η κρινόμενη αίτηση πρέπει να απορριφθεί στο σύνολό της.
Δ ι ά τ α ύ τ α
Απορρίπτει την αίτηση.
Επιβάλλει στον αναιρεσείοντα Δήμο τη δικαστική δαπάνη της αναιρεσίβλητης εταιρίας, που ανέρχεται σε τετρακόσια εξήντα (460) ευρώ.
Η διάσκεψη έγινε στην Αθήνα στις 23 Νοεμβρίου 2022 και η απόφαση δημοσιεύθηκε σε δημόσια συνεδρίαση της 30ής Δεκεμβρίου του ίδιου έτους.
Ο Προεδρεύων ΑντιπρόεδροςΗ Γραμματέας του Β΄ Τμήματος
Κωνσταντίνος Κουσούλης Αναστασία Ζυγουρίτσα
Λ.Κ.(m)
Αριθμός 2757/2022
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Γ΄
Συνεδρίασε δημόσια στο ακροατήριό του στις 7 Οκτωβρίου 2021, με την εξής σύνθεση: Γεώργιος Τσιμέκας, Αντιπρόεδρος, Προεδρεύων, σε αναπλήρωση του Προέδρου του Τμήματος, που είχε κώλυμα, Αναστασία-Μαρία Παπαδημητρίου, Μαρλένα Τριπολιτσιώτη, Ιφιγένεια Αργυράκη, Ελένη Γεωργούτσου, Σύμβουλοι, Ελευθέριος Μελισσαρίδης, Ευάγγελος Αργυρός, Πάρεδροι. Γραμματέας ο Νικόλαος Βασιλόπουλος.
Για να δικάσει την από 30 Μαΐου 2016 έφεση:
του Α.Μ. του Γ., κατοίκου Θεσσαλονίκης (...), ο οποίος παρέστη με τον δικηγόρο Χαράλαμπο Χάχαλη (Α.Μ. 8450 Δ.Σ. Θεσσαλονίκης), που τον διόρισε με πληρεξούσιο και ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του,
κατά του Υπουργού Εθνικής Άμυνας, ο οποίος παρέστη με τον Διονύσιο Κολοβό, Πάρεδρο του Νομικού Συμβουλίου του Κράτους,
και κατά της υπ’ αριθμ. 2355/2015 αποφάσεως του Διοικητικού Εφετείου Αθηνών.
Η εκδίκαση άρχισε με την ανάγνωση της εκθέσεως του εισηγητή, Παρέδρου Ελευθέριου Μελισσαρίδη.
Κατόπιν το δικαστήριο άκουσε τον αντιπρόσωπο του Υπουργού, ο οποίος ζήτησε την απόρριψη της υπό κρίση εφέσεως.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινομένης εφέσεως έχει καταβληθεί το νόμιμο παράβολο (βλ. 1386558, 4046140/2016 ειδικά έντυπα παραβόλου).
2. Επειδή, με την έφεση αυτή, ζητείται η εξαφάνιση της 2355/2015 απόφασης του Διοικητικού Εφετείου Αθηνών, με την οποία απορρίφθηκε αίτηση ακυρώσεως του εκκαλούντος, κατά (α) της Φ.414.1α/34/362710/ Σ.9097/5.10.2012 απόφασης του Διευθυντή της Διεύθυνσης Μόνιμου Στρατιωτικού Προσωπικού του Γενικού Επιτελείου Στρατού (ΦΕΚ Γ΄….), με την οποία ο εκκαλών απολύθηκε από τις τάξεις των ΕΠ.ΟΠ. για λόγους υγείας και (β) της 3230/24.9.2012 γνωμάτευσης της Ανωτάτης Στρατού Υγειονομικής Επιτροπής, με την οποία ο εκκαλών κρίθηκε ακατάλληλος για την ενεργό υπηρεσία ως ΕΠ.ΟΠ.
3. Επειδή, η κρινόμενη έφεση εισάγεται προς συζήτηση ενώπιον της επταμελούς σύνθεσης του Τμήματος του Συμβουλίου της Επικρατείας κατόπιν της 1025/2021 απόφασης του Τμήματος με πενταμελή σύνθεση, με οριστική διάταξη της οποίας απορρίφθηκε ο λόγος έφεσης περί εφαρμογής εν προκειμένω των διατάξεων του Ειδικού Πίνακα Νοσημάτων, Παθήσεων και Βλαβών αντί του Γενικού Πίνακα η δε υπόθεση παραπέμφθηκε κατά τα λοιπά στην παρούσα σύνθεση, λόγω σπουδαιότητας των ζητημάτων που τίθενται σε αυτή.
4. Επειδή, κατά τα κριθέντα με την προαναφερθείσα 1025/2021 απόφαση του Τμήματος (υπό πενταμελή σύνθεση), η απόλυση του εκκαλούντος ερείδεται σε πράξη η οποία εκδόθηκε κατά την έρευνα των προϋποθέσεων εάν αυτός έχει την απαιτούμενη από το νόμο σωματική ικανότητα προκειμένου να μονιμοποιηθεί ως Επαγγελματίας Οπλίτης (ΕΠ.ΟΠ). Συνεπώς, η εκκαλούμενη απόφαση η οποία έκρινε επί ζητήματος που αφορά μονιμοποίηση στρατιωτικού υπαλλήλου (ΕΠ.ΟΠ.) υπόκειται κατ’ εξαίρεση σε έφεση σύμφωνα με τη διάταξη του άρθρου 5Α΄ του ν. 702/1977 (Α΄ 268), όπως αυτή αντικαταστάθηκε με το άρθρο 47 παρ. 3 ν. 3900/2010 (Α΄ 213/17.12.2010) και χρήζει περαιτέρω διερεύνησης.
5. Επειδή, στην παρ. 1 του άρθρου 58 του π.δ. 18/1989 (Α΄ 8), όπως ίσχυε κατά τον κρίσιμο χρόνο άσκησης της εφέσεως (3.6.2016), ήτοι μετά την προσθήκη εδαφίου με το άρθρο 12 παρ. 2 του ν. 3900/2010 (Α΄ 213), ρύθμιση η οποία επαναλήφθηκε με την ισχύουσα κατά τη συζήτηση της υπόθεσης παράγραφο 2 του άρθρου 15 του ν. 4446/2016 (Α΄ 240/22.12.2016), ορίζεται ότι: «Η έφεση επιτρέπεται μόνον όταν προβάλλεται από τον διάδικο, με συγκεκριμένους ισχυρισμούς που περιέχονται στο σχετικό δικόγραφο, ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου ...». Κατά την έννοια της εν λόγω διατάξεως ο εκκαλών βαρύνεται, επί ποινή ολικού ή μερικού απαραδέκτου της έφεσής του, να τεκμηριώσει με ειδικούς και συγκεκριμένους ισχυρισμούς, που περιλαμβάνονται στο εισαγωγικό δικόγραφο, ότι με καθένα από τους προβαλλόμενους λόγους τίθεται συγκεκριμένο νομικό ζήτημα, κρίσιμο για την επίλυση της ενώπιόν του Δικαστηρίου αγομένης διαφοράς, επί του οποίου είτε (α) δεν υπάρχει νομολογία του Συμβουλίου της Επικρατείας, είτε (β) οι σχετικές κρίσεις και παραδοχές της προσβαλλόμενης απόφασης, έρχονται σε αντίθεση προς μη ανατραπείσα νομολογία του Συμβουλίου της Επικρατείας ή άλλου ανωτάτου δικαστηρίου ή, ελλείψει αυτών, προς ανέκκλητη απόφαση διοικητικού δικαστηρίου. Ενόψει του σκοπού της διάταξης, ήτοι του περιορισμού, για λόγους δημοσίου συμφέροντος, άσκησης μεγάλου αριθμού εφέσεων, ως νομολογία, κατά την έννοιά της, νοείται η διαμορφωθείσα επί αυτού τούτου του κρισίμου νομικού ζητήματος και όχι επί αναλόγου ή παρομοίου (βλ. ΣτΕ 1036/2021, 867, 737, 542/2020, 308, 145, 52/2019). Εξ’ άλλου, σε περίπτωση επίκλησης εκ μέρους του εκκαλούντος έλλειψης νομολογίας του Συμβουλίου της Επικρατείας, πρέπει η έλλειψη αυτή να μην αναφέρεται σε ζητήματα αιτιολογίας συνδεόμενα με το πραγματικό της κρινόμενης υπόθεσης, ή στην ορθή ή μη υπαγωγή των πραγματικών περιστατικών στον εφαρμοσθέντα κανόνα δικαίου, αλλά να αφορά αποκλειστικά στην ερμηνεία διάταξης νόμου ή γενικής αρχής του ουσιαστικού ή δικονομικού δικαίου, δυναμένης να έχει γενικότερη εφαρμογή, ανεξαρτήτως εάν αυτή η ερμηνεία διατυπώνεται στη μείζονα ή στην ελάσσονα πρόταση του δικανικού συλλογισμού της εκκαλούμενης απόφασης (ΣτΕ 2056, 651/2021, 137/2020, 1490/2018, 1869, 333/2017). Ειδικότερα, όταν με λόγο έφεσης πλήσσεται η ερμηνεία που δόθηκε από το δικαστήριο της ουσίας σε αόριστη νομική έννοια, η οποία αποτελεί στοιχείο του εφαρμοστέου κανόνα δικαίου, εφόσον η αόριστη νομική έννοια προσδιορίζεται με βάση τα πραγματικά δεδομένα κάθε υπόθεσης, ως απόφαση που επιλύει το ίδιο νομικό ζήτημα νοείται μόνο η απόφαση που έχει κρίνει επί υπόθεσης με όμοια ή παρεμφερή νομικά και πραγματικά περιστατικά (πρβλ. ΣτΕ 593/2021, 155/2020, 1207, 1700/2019, 2391-2393/2018).
6. Επειδή, όπως προκύπτει από την εκκαλούμενη απόφαση και τα στοιχεία του φακέλου, ο εκκαλών, ο οποίος κατατάχθηκε στο Στρατό Ξηράς στις 30.1.2006 ως Επαγγελματίας Οπλίτης (ΕΠ.ΟΠ.) και εντάχθηκε στο Σώμα του Υλικού Πολέμου, αφού συμπλήρωσε έξι έτη παραμονής ως ΕΠ.ΟΠ. ζήτησε τη μονιμοποίησή του υποβάλλοντας σχετική αίτηση. Στα πλαίσια της διαδικασίας για τη μονιμοποίησή του, παραπέμφθηκε ενώπιον της Επιτροπής Απαλλαγών ΧΙΙ Μ/Κ ΕΒΡΟΥ, προκειμένου να εξετασθεί για τη σωματική ικανότητά του. Η Επιτροπή αυτή, αφού έλαβε υπόψη γνωμάτευση και εισήγηση ειδικού ιατρού, μετά και από αυτοπρόσωπη παρουσία του, με την 809/2.7.2012 γνωμάτευσή της αποφάνθηκε ότι ο εκκαλών “πάσχει από ΨΕΥΔΟΦΑΚΌ ΑΜΦΩ” και σύμφωνα με την παράγραφο 417 του Π.Δ. 133/2002 κρίνεται Ι-4/ΙΚΑΝΟΣ ΤΕΤΑΡΤΗΣ ΚΑΤΗΓΟΡΙΑΣ. ΑΝΙΚΑΝΟΣ ΓΙΑ ΤΗΝ ΕΝΕΡΓΟ ΥΠΗΡΕΣΙΑ”. Κατά της γνωματεύσεως αυτής ο εκκαλών άσκησε προσφυγή, της οποίας επιλήφθηκε η Ανωτάτη Στρατού Υγειονομική Επιτροπή. Η τελευταία, αφού με την 3193/19.9.2012 γνωμάτευσή της παρέπεμψε τον εκκαλούντα στο 401 ΓΣΝΑ, στη συνέχεια, με την 3230/24.9.2012 γνωμάτευσή της, αφού έλαβε υπόψη την προαναφερθείσα γνωμάτευση της Επιτροπής Απαλλαγών, το φύλλο νοσηλείας (είσοδος 19.9.2012) στο 401 ΓΣΝΑ και την από 21.9.2012 γνωμάτευση του ίδιου νοσοκομείου και ύστερα από αυτοπρόσωπη εξέταση του εκκαλούντος, διαπίστωσε ότι παρουσιάζει χειρουργηθέντα καταρράκτη δεξιού και αριστερού οφθαλμού με ένθεση ενδοφακού άμφω – VΔΑΟ: 10/10 sc. Νόσος δυσίατος και γι’ αυτό αποφάνθηκε, περαιτέρω, ότι: “η πάθηση [του εκκαλούντος] αφ’ ενός μπορεί να δυσχεραίνει σε σημαντικό βαθμό την εκτέλεση των υπηρεσιακών καθηκόντων αφ’ ετέρου, η δυσμενής επίδραση των υπηρεσιακών καθηκόντων που απορρέουν από την αποστολή του στο στρατό δεν μπορεί να αποκλειστεί με ασφάλεια ... Συνεπώς, ο ΕΠΟΠ Λχίας (ΥΠ)Μ.Α. για την παραπάνω πάθησή του κρίνεται ΙΚΑΝΟΣ Τετάρτης Κατηγορίας Ι/4 (Σ 1/4) (παρ. 417 του Γενικού Πίνακα Νοσημάτων, Παθήσεων και Βλαβών του Π.Δ. 133/2002), ΑΚΑΤΑΛΛΗΛΟΣ για την Ενεργό Υπηρεσία του στρατεύματος ως Επαγγελματίας Οπλίτης. Τα οφθαλμολογικά ευρήματα του ανωτέρω καθιστούν αυτόν ΙΚΑΝΟ Τέταρτης Κατηγορίας Ι/4 (ΣΙ/4) στον τελικό προβλεπόμενο από την Νομοθεσία χρόνο οριστικής κρίσεως της Σωματικής του Ικανότητας ... και συνεπώς είναι ΑΚΑΤΑΛΛΗΛΟΣ για την Ενεργό Υπηρεσία του Στρατεύματος ως Επαγγελματίας Οπλίτης. Η σε οποιοδήποτε βαθμό, μελλοντική βελτίωση της καταστάσεως της υγείας του ανωτέρω δεν μπορεί να εκτιμηθεί με ασφάλεια σήμερα και συνεπώς η νόσος αυτή θεωρείται ΔΥΣΙΑΤΗ”. Ακολούθως, εκδόθηκε η Φ.414.1α/34/362710/ Σ.9097/5.10.2012 απόφαση του Διευθυντή της Διεύθυνσης Μόνιμου Στρατιωτικού Προσωπικού του Γενικού Επιτελείου Στρατού (ΦΕΚ Γ΄ 1181/5.11.2012), με την οποία απολύθηκε από τις τάξεις των ΕΠ.ΟΠ., ο εκκαλών “… για λόγους υγείας, σύμφωνα με τις συνδυασμένες διατάξεις της παραγρ. 1, υποπαραγρ. ε΄ του άρθρου 2, της παραγράφου στ΄ του άρθρου 13 του Ν. 2936/2001 και των παραγράφων 4 και 9 του άρθρου 18 του Ν.Δ. 1327/1973 ...”. Κατά των ανωτέρω πράξεων ο εκκαλών άσκησε αίτηση ακυρώσεως προβάλλοντας, μεταξύ άλλων, ότι η κρίση της ανωτέρω Επιτροπής είναι πλημμελής διότι ενώ κατά την ενώπιόν της εξέταση διαπιστώθηκε ότι η οπτική οξύτητα του εκκαλούντος είναι 10/10 σε κάθε οφθαλμό (βλ. VΔΑΟ : 10/10) και αθροιστικά 20/10 στους δύο οφθαλμούς, κατά παράβαση της αρχής της αναλογικότητας χαρακτήρισε τη σωματική ικανότητα αυτού ως Σ Ι/4. Εξάλλου, ο εκκαλών με το κατατεθέν (στις 15.9.2014) υπόμνημά του ενώπιον του δικάσαντος διοικητικού εφετείου, πριν τη συζήτηση της ένδικης αιτήσεως ακυρώσεως, προσκόμισε (α) την 690/7.3.2014 Γνωμάτευση της Επιτροπής Απαλλαγών του Γ΄ Σώματος Στρατού, σύμφωνα με την οποία, για την ίδια πάθηση κρίθηκε σωματικά Ικανός δεύτερης κατηγορίας (Ι/2) με βάση τις διατάξεις του νεότερου π.δ. 11/2014 και (β) το 255/1447/2014 Πιστοποιητικό Στρατολογικής Κατάστασης στο οποίο βεβαιώθηκε ότι στις 24.9.2012 είχε κριθεί Ι/4 επειδή έπασχε από “Χειρουργηθέντα καταρράκτη δεξιού και αριστερού οφθαλμού με ένθεση ενδοφακού άμφω – VΔΑΟ 10/10 sc. Nόσος δυσίατος”, συνεπεία της οποίας απολύθηκε (στις 20.11.2012), ενώ στις 7.3.2014 κρίθηκε Ι/2 επειδή “... πάσχει από Ενδοφακό οπισθίου θαλάμου άμφω χειρουργηθείς καταρράκτης άμφω από 2,5 έτη. Γνωμάτευση Επιτροπής Απαλλαγών Γ΄ Σώματος Στρατού αριθ. 690”. Με το εν λόγω υπόμνημα ο εκκαλών υποστήριξε, συμπληρώνοντας τον ανωτέρω λόγο ακυρώσεως, ότι η προσβαλλόμενη με την αίτηση ακυρώσεως διοικητική πράξη έχει εκδοθεί κατά παράβαση της αρχής της αναλογικότητας δεδομένου ότι ο ίδιος ενόψει των ανωτέρω περιστατικών θα έπρεπε να κριθεί σωματικά ικανός για ενεργό υπηρεσία ως ΕΠ.ΟΠ. (δηλαδή Ι/2) όπως προκύπτει από την προσκομισθείσα νέα γνωμάτευση και από τις νέες διατάξεις του 11/2014 π.δ.
7. Επειδή, με την εκκαλούμενη απόφαση ο παραπάνω λόγος ακυρώσεως απορρίφθηκε με τη σκέψη ότι “… με την προσβαλλόμενη γνωμάτευση νομίμως κρίθηκε η σωματική ικανότητα του [εκκαλούντος] ως Ι/4/Σ/4 με βάση τις ισχύουσες κατά το χρόνο της εξέτασής του από την οικεία Υγειονομική Επιτροπή διατάξεις του Γενικού Πίνακα του π.δ. 133/2002 ... και ως εκ τούτου δεν ασκεί επιρροή στη νομιμότητά της το γεγονός ότι με βάση τις διατάξεις του νεότερου 11/2014 π.δ. (Α΄ 17/27.1.2014), που αντικατέστησε το π.δ. 133/2002 χωρίς αναδρομική ισχύ, κρίθηκε με την από 7.3.2014 γνωμάτευση της Επιτροπής Απαλλαγών Γ΄ ΣΣ, ως έφεδρος, ικανός κατηγορίας Ι/2/Σ/2 για την πάθηση “ενδοφακός οπισθίου θαλάμου άμφω. Χειρουργηθείς καταρράκτης άμφω από 2,5 έτη”.
8. Επειδή, με την κρινόμενη έφεση προβάλλεται ότι είναι μη νόμιμη η ανωτέρω κρίση της εκκαλούμενης απόφασης, με την οποία ο χαρακτηρισμός της σωματικής ικανότητας του εκκαλούντος ως Ι/4 στηρίχθηκε στο ότι η διάταξη της παρ. 417 του Γενικού Πίνακα Παθήσεων του π.δ. 133/2002 δεν μπορεί να ερμηνευθεί σύμφωνα με τις αρχές της αναλογικότητας,της χρηστής διοίκησης, της δικαιολογημένης εμπιστοσύνης και της επιείκειας, ενόψει και των ευμενέστερων διατάξεων του μεταγενέστερου π.δ. 11/2014, καθ ερμηνεία των οποίων η σωματική ικανότητα του εκκαλούντος θα έπρεπε να χαρακτηρισθεί ως Ι/2. Προς θεμελίωση του παραδεκτού του λόγου κατά το άρθρο 58 παρ. 1 του π.δ. 18/1989, ο εκκαλών ισχυρίζεται ότι για το εν λόγω ζήτημα δεν υφίσταται νομολογία του Συμβουλίου της Επικρατείας.
9. Επειδή, κατά τη γνώμη που επικράτησε, ο λόγος προβάλλεται παραδεκτώς δεδομένου ότι με αυτόν τίθεται ζήτημα εάν εφαρμοστέο εν προκειμένω ήταν το ευμενέστερο καθεστώς του π.δ. 11/2014 έναντι του εφαρμοσθέντος από το δικάσαν δικαστήριο δεδομένου ότι με τις διατάξεις του π.δ. 11/2014 ορίζεται ότι στην περίπτωση της πάθησης του εκκαλούντος (χειρουργημένος καταρράκτης με τέλεια όραση και των δύο οφθαλμών) η σωματική ικανότητα του στρατιωτικού προσωπικού των Ενόπλων Δυνάμεων κρίνεται ως Ι/2. Περαιτέρω, ο λόγος αυτός αφορά κριθέν με την εκκαλούμενη απόφαση ζήτημα. Ενόψει αυτών, και λαμβανομένου υπόψη ότι δεν υφίσταται νομολογία του Συμβουλίου της Επικρατείας για το τεθέν με τον λόγο αυτόν νομικό ζήτημα, όπως βασίμως ισχυρίζεται ο εκκαλών, ο λόγος αυτός πληρεί τις προϋποθέσεις του άρθρου 58 του π.δ. 18/1989, όπως ισχύει ανωτέρω, και πρέπει να ερευνηθεί περαιτέρω. Μειοψήφησε ο προεδρεύων Αντιπρόεδρος Γ. Τσιμέκας, ο οποίος υποστήριξε ότι ο λόγος εφέσεως προβάλλεται απαραδέκτως από την άποψη των προϋποθέσεων του άρθρου 58 του π.δ. 18/1989. διότι με αυτόν δεν τίθεται ζήτημα ερμηνείας των διατάξεων του π.δ. 133/2002 αλλά ζήτημα επάρκειας της αιτιολογίας της εκκαλούμενης απόφασης.
10. Επειδή, στα άρθρα 4 παρ. 1, 5 παρ. 1, 21 παρ. 2, 3, 6 και 25 παρ. 1 του Συντάγματος ορίζονται, μεταξύ άλλων τα ακόλουθα: “Οι Έλληνες είναι ίσοι ενώπιον του νόμου” (άρθρο 4 παρ. 1), “Καθένας έχει δικαίωμα να αναπτύσσει ελεύθερα την προσωπικότητά τους και να συμμετέχει στην κοινωνική, οικονομική και πολιτική ζωή της Χώρας, εφόσον δεν προσβάλλει τα δικαιώματα των άλλων και δεν παραβιάζει το Σύνταγμα και τα χρηστά ήθη” (άρθρο 5 παρ. 1), “Πολύτεκνες οικογένειες, ανάπηροι πολέμου και ειρηνικής περιόδου, θύματα πολέμου, χήρες και ορφανά εκείνων που έπεσαν στον πόλεμο, καθώς και όσοι πάσχουν από ανίατη σωματική ή πνευματική νόσο έχουν δικαίωμα ειδικής φροντίδας από το κράτος. Το Κράτος μεριμνά για την υγεία των πολιτών και παίρνει ειδικά μέτρα για την προστασία της νεότητας, του γήρατος, της αναπηρίας και για την περίθαλψη των απόρων. ... Τα άτομα με αναπηρίες έχουν δικαίωμα να απολαμβάνουν μέτρων που εξασφαλίζουν την αυτονομία, την επαγγελματική ένταξη και τη συμμετοχή τους στην κοινωνική, οικονομική και πολιτική ζωή της Χώρας” (άρθρο 21 παρ. 2, 3 και 6) και “Τα δικαιώματα του ανθρώπου ως ατόμου και ως μέλους του κοινωνικού συνόλου και η αρχή του κοινωνικού κράτους δικαίου τελούν υπό την εγγύηση του Κράτους. Όλα τα κρατικά όργανα υποχρεούνται να διασφαλίζουν την ανεμπόδιστη και αποτελεσματική άσκησή τους ...” (άρθρο 25 παρ. 1). Κατά την έννοια των ανωτέρω διατάξεων του άρθρου 21 παρ. 2, 3 και 6 του Συντάγματος, οι οποίες αποτελούν ειδικότερη εκδήλωση της αρχής του κοινωνικού κράτους δικαίου και αποβλέπουν στην εξυπηρέτηση σκοπού δημοσίου συμφέροντος, συνιστάμενου στην κοινωνική προστασία, μεταξύ άλλων, των ατόμων με αναπηρία, επιβάλλεται στον κοινό νομοθέτη η υποχρέωση να λαμβάνει κάθε πρόσφορο μέτρο, ώστε να εξασφαλίζεται η δυνατότητα διεκδίκησης και άσκησης από τα άτομα αυτά των ατομικών δικαιωμάτων τους (ΣτΕ 1024/2021, 3988/2014, πρβλ. ΣτΕ 2136/2005). Περαιτέρω, στην περίπτωση που δεν υπάρχουν άλλες διατάξεις οι οποίες είναι δυνατόν να εφαρμοσθούν αναλόγως, κατά το άρθρο 25 παρ. 1 εδ. β΄ του Συντάγματος, τα αρμόδια κρατικά όργανα υποχρεούνται να λαμβάνουν τα κατάλληλα μέτρα προκειμένου να διασφαλίσουν την ανεμπόδιστη και αποτελεσματική άσκηση των δικαιωμάτων των ατόμων με αναπηρία (πρβλ. ΣτΕ 3729/2011). Ειδικότερα, η παρ. 6 του άρθρου 21 του Συντάγματος, η οποία εισήχθη με την αναθεώρηση του έτους 2001, κατοχυρώνει ειδικό κοινωνικό και συμμετοχικό δικαίωμα για τα άτομα με αναπηρίες, τα οποία γίνονται αντικείμενο ειδικής μέριμνας από το κράτος, καθόσον οφείλει να λαμβάνει ειδικά μέτρα προστασίας και δευκόλυνσης των ατόμων αυτών προκειμένου να συμμετέχουν αυτόνομα στην κοινωνική, οικονομική, πολιτική, επαγγελματική και πολιτιστική ζωή της χώρας (πρακτικά των συνεδριάσεων της Ολομέλειας της Ζ΄ Αναθεωρητικής Βουλής, συνεδρίαση της ΣΤ’ της 24ης Ιανουαρίου 2001, σελ. 96, 146). Μεταξύ των μέτρων τα οποία οφείλουν τα κρατικά όργανα να λάβουν περιλαμβάνονται οι θεραπευτικές παρεμβάσεις στις οποίες έχει οδηγήσει η εξέλιξη της ιατρικής επιστήμης, καθόσον επιτρέπουν στα άτομα με αναπηρία να εξακολουθούν να ασκούν την επαγγελματική τους δραστηριότητα στο απαιτούμενο, από τις ειδικότερες διατάξεις που αφορούν κάθε συγκεκριμένη περίπτωση, επίπεδο ικανότητας και σε ισότιμη βάση με τους λοιπούς εργαζόμενους, παρέχοντας στα άτομα με αναπηρία τη δυνατότητα μιας “απόλυτης παραγωγικής και κοινωνικής ένταξης” (πρακτικά των συνεδριάσεων της Ολομέλειας της Ζ΄ Αναθεωρητικής Βουλής, συνεδρίαση της ΣΤ΄ της 24ης Ιανουαρίου 2001, σελ. 115), δεδομένου ότι τα άτομα με αναπηρία αντιμετωπίζουν κατά κανόνα περισσότερες δυσχέρειες σε σχέση με τους υγιείς εργαζομένους όσον αφορά την επανένταξή τους στην αγορά εργασίας και έχουν ειδικές ανάγκες που συνδέονται με την προστασία που απαιτείται λόγω της κατάστασής τους (πρβλ. απόφαση της 11.4.2013, HK Danmark, C-335/11 και 337/11, σκέψη 91]. Εξάλλου, ειδικά σε σχέση με το προσωπικό των Ενόπλων Δυνάμεων, εφόσον ένα άτομο με αναπηρία είναι σε θέση να εκπληρώσει τα καθήκοντά του κατόπιν θεραπευτικών παρεμβάσεων, όπως είναι η πλήρης αποκατάσταση της οπτικής οξύτητας και στους δύο οφθαλμούς κατόπιν χειρουργικής επέμβασης καταρράκτη, η απόλυση του αποκλειστικά για το λόγο ότι έχει υποβληθεί σε χειρουργική επέμβαση καταρράκτη χωρίς να λαμβάνεται υπόψη η πλήρης αποκατάσταση της οπτικής οξύτητας σε αμφότερους τους οφθαλμούς, υπερβαίνει το αναγκαίο μέτρο για την επίτευξη του σκοπού της διασφάλισης της επιχειρησιακής ετοιμότητας της υπηρεσίας του και ισοδυναμεί με την απόλυσή του αποκλειστικά λόγω της αναπηρίας του, κατά παράβαση των αναφερομένων στην προηγούμενη σκέψη διατάξεων του Συντάγματος (πρβλ. απόφαση της 15.7.2021, Tartu Vangla, C-795/2019 σκ. 52).
11. Επειδή, στο ισχύον κατά το χρόνο παραπομπής του εκκαλούντος στην Ανωτάτη του Στρατού Υγειονομική Επιτροπή π.δ. 133/2002 “Για την κρίση Σωματικής Ικανότητας των στρατευσίμων, αυτών που κατατάσσονται στις Ένοπλες Δυνάμεις καθώς και του στρατιωτικού προσωπικού γενικά” (Α΄ 109), οριζόταν στο άρθρο 1 ότι “1. Όλοι οι κατατασσόμενοι, με οποιαδήποτε ιδιότητα, στις Ένοπλες Δυνάμεις (Ε.Δ.) πρέπει να έχουν σωματική ικανότητα (σωματική και ψυχική υγεία, αρτιμέλεια και σωματική διάπλαση) που να ανταποκρίνεται πλήρως στις απαιτήσεις της αποστολής για την οποία προορίζονται. Η ικανότητα αυτή κρίνεται μετά από υγειονομική εξέταση. 2. Η σωματική ικανότητα του προσωπικού της παραπάνω παραγράφου: α. Προσδιορίζεται από το αν ο εξεταζόμενος πάσχει ή όχι από νοσήματα, παθήσεις, βλάβες ή άλλες παθογόνες καταστάσεις, από το βαθμό έκτασης ή βαρύτητας αυτών και από την επίδρασή τους στην αποστολή του. β. ... γ. Κρίνεται από τις υγειονομικές επιτροπές και τα ειδικά στρατολογικά συμβούλια των Ενόπλων Δυνάμεων. 3. Διαταραχές της σωματικής ικανότητας δεν αποκλείουν την υπηρεσία στις Ένοπλες Δυνάμεις, εφόσον δεν επηρεάζουν την αποστολή σε αυτές ή δεν επηρεάζονται από την αποστολή”, στο άρθρο 2 ότι: “1. Το προσωπικό του άρθρου 1, παράγραφος 1, εντάσσεται στις παρακάτω κατηγορίες σωματικής ικανότητας: α. Οι στρατεύσιμοι, οι ανυπότακτοι, οι οπλίτες οποιασδήποτε κατηγορίας, οι εθελοντές υπαξιωματικοί, οι εθελοντές πενταετούς υπηρεσίας (ΕΠΥ), ... κρίνονται: (1) Ικανοί πρώτης κατηγορίας (Ι/1). (2) Ικανοί δευτέρας κατηγορίας (Ι/2). 3. Ικανοί τρίτης κατηγορίας (Ι/3). (4) Ικανοί τέταρτης κατηγορίας (Ι/4). (5) Ακατάλληλοι για στράτευση (Ι/5). β. Οι υποψήφιοι για μόνιμα στελέχη αξιωματικών και υπαξιωματικών, οι μαθητές των Στρατιωτικών Σχολών (ΑΣΕΙ, ΣΣΥ), όπως και οι υποψήφιοι εθελοντές των Ενόπλων Δυνάμεων κρίνονται: (1) Κατάλληλοι. (2) Ακατάλληλοι. γ. Οι μόνιμοι εν ενεργεία αξιωματικοί, υπξκοί, εθελοντές Μακράς Θητείας (ΕΜΘ), καθώς και οι μόνιμοι εξ εφεδρείας κρίνονται: (1) Ικανοί (2) Ανίκανοι. 2. Από τις κατηγορίες προσωπικού της προηγούμενης παραγάφου: α. Αυτοί που δεν παρουσιάζουν καμία διαταραχή της σωματικής ικανότητας κρίνονται ικανοί πρώτης κατηγορίας (Ι/1) κατάλληλοι και ικανοί, αντιστοίχως. β. Αυτοί που παρουσιάζουν διαταραχές της σωματικής ικανότητας κρίνονται ανάλογα με την περίπτωση της κατηγορίας προσωπικού στην οποία ανήκουν σύμφωνα με τα οριζόμενα στο άρθρο 4 του παρόντος”, στο άρθρο 3 (με τίτλο Πίνακες νοσημάτων, παθήσεων και βλαβών) ότι: “1. Καθορίζονται οι παρακάτω προσαρτημένοι στο παρόν πίνακες και παραρτήματα νοσημάτων, παθήσεων και βλαβών με την αντίστοιχη ένδειξη για τη σωματική ικανότητα του προσωπικού. α. Γενικός Πίνακας. β. Ειδικός Πίνακας. γ. Παραρτήματα “Α” ”Β” “Γ” “Δ”. ...”. Εξ άλλου, στο άρθρο 4 του ίδιου π.δ. ορίζεται ότι ‘1. Με βάση τα νοσήματα, παθήσεις και βλάβες του Γενικού Πίνακα εξετάζεται και κρίνεται η σωματική ικανότητα των: α. Στρατευσίμων και Ανυπότακτων. β. Οπλιτών οποιασδήποτε κατηγορίας ... γ. ... στ. Εθελοντών Υπαξιωματικών και Εθελοντών Πενταετούς Υπηρεσίας που υπηρετούν πριν ή μετά την εκπλήρωση της στρατεύσιμης υποχρέωσης ... 2. Από τις παραπάνω κατηγορίες προσωπικού όσοι παρουσιάζουν νοσήματα, παθήσεις ή βλάβες του Γενικού Πίνακα κρίνονται: α. ... β. Οι των παραγράφων 1στ και 1ζ που πάσχουν από νοσήματα με ένδειξη Ι/3, Ι/4 κρίνονται ακατάλληλοι και αποβάλλουν την ιδιότητα. γ. ... 3. ...”. Περαιτέρω, στον με αύξοντα αριθμό (α/α) 416 του Γενικού Πίνακα Νοσημάτων, Παθήσεων και Βλαβών, ο οποίος προσαρτάται στο άρθρο 15 του ως άνω π.δ., προβλέπεται ως πάθηση που επισύρει κρίση ακαταλληλότητας για στράτευση (Ι/5) η “Έλλειψη φακού και των δύο οφθαλμών (αφακία) με οπτική οξύτητα κάτω από 5/10 στον καλύτερο οφθαλμό που δεν διορθώνεται ικανοποιητικά” και στον με αύξοντα αριθμό 417 προβλέπεται πάθηση που εντάσσεται στη σωματική ικανότητα τέταρτης κατηγορίας (Ι/4) “Η παραπάνω πάθηση με όραση μεγαλύτερη από 5/10 στον χειρότερο οφθαλμό μετά από διόρθωση (φακοί επαφής-ψευδοφακοί)”. Εξάλλου, με το νεότερο π.δ. 11/2014 (Α΄ 17/27.1.2014), το οποίο εκδόθηκε μετά την κατάθεση της ένδικης αιτήσεως ακυρώσεως του εκκαλούντος και ίσχυε κατά το χρόνο συζήτησης αυτής στο Διοικητικό Εφετείο Αθηνών, καταργήθηκαν από την έναρξη ισχύος του (27.1.2014) οι διατάξεις του ανωτέρω π.δ. 133/2002. Όπως αναφέρεται στην αιτιολογική έκθεση που το συνοδεύει, η εξέλιξη της ιατρικής επιστήμης έχει οδηγήσει στην ανάπτυξη νέων θεραπευτικών παρεμβάσεων (χειρουργικών, φαρμακευτικών, κ.ά.) με αποτέλεσμα παθήσεις που προσέδιδαν στο παρελθόν στους στρατεύσιμους τον χαρακτηρισμό κατηγορίας σωματικής ικανότητας Ι/5, Ι/4 και Ι/3 είναι δυνατόν να αποτελέσουν κριτήρια υπαγωγής σε κατηγορία ικανότητας Ι/4, Ι/3, Ι/2 και Ι/1, με συνέπεια να ελαττωθεί ο αριθμός απαλλαγών στράτευσης για λόγους υγείας και να αξιοποιηθεί στο μέγιστο το ανθρώπινο δυναμικό. Στο άρθρο 15 του νέου π.δ. 11/2014 προσαρτάται Γενικός Πίνακας Νοσημάτων, Παθήσεων και Βλαβών, στον οποίο προβλέπεται με Α/Α 464 ο χαρακτηρισμός Ι/2 (ΣΙ/2) για τη νόσο “Χειρουργημένος ανεπίπλεκτος καταρράκτης με ενδοφακό οπισθίου θαλάμου και τέλεια όραση του ενός ή των δύο οφθαλμών”.
12. Επειδή, η κρίση της εκκαλούμενης απόφασης ότι ο εκκαλών είναι ακατάλληλος για ενεργό υπηρεσία ως ΕΠ.ΟΠ. για το λόγο και μόνο ότι υποβληθείς σε χειρουργική επέμβαση καταρράκτη σε αμφότερους τους οφθαλμούς η σωματική του ικανότητα πρέπει να χαρακτηρισθεί ως Ι/4 σύμφωνα με την παρ. 417 του Γενικού Πίνακα Νοσημάτων, Παθήσεων και Βλαβών του π.δ. 133/2002, δεν είναι νόμιμη. Τούτο διότι, υπό το πρίσμα των διατάξεων των άρθρων 4 παρ. 1, 5 παρ. 1, 21 παρ. 2, 3, 6 και 25 παρ. 1 του Συντάγματος, όπως ερμηνεύθηκαν στην σκέψη 10, οι αρμόδιες υγειονομικές επιτροπές, ενόψει της διαπίστωσης ότι η οπτική οξύτητα του εκκαλούντος είχε αποκατασταθεί πλήρως και στους δυο οφθαλμούς (όπως άλλωστε διαπιστώνεται στην 3230/24.9.2012 Γνωμάτευση της Α.Σ.Υ.Ε. στην οποία αναφέρεται ότι ο εκκαλών-αιτών πάσχει από “χειρουργηθ[έντα] καταρράκτη δεξιού και αριστερού οφθαλμού με ένθεση ενδοφακού – VΔΑΟ 10/10 sc.), όφειλαν να εξετάσουν σε ποια κατηγορία έπρεπε να καταταγεί ο εκκαλών από την άποψη της σωματικής ικανότητας, εάν δηλαδή υπήρχε δυνατότητα να καταταγεί σε κατηγορία Ι/1 ή Ι/2 ώστε να κρίνεται καταρχήν ικανός για ενεργό υπηρεσία ως ΕΠ.ΟΠ. Εξάλλου, η ερμηνευτική αυτή εκδοχή επιρρωνύεται από την ανωτέρω διάταξη του π.δ. 11/2014, σύμφωνα με την οποία οπλίτης ο οποίος έχει υποβληθεί σε χειρουργική επέμβαση για καταρράκτη σε αμφότερους τους οφθαλμούς εφόσον η οπτική οξύτητα είναι πλήρης (10/10 σε κάθε οφθαλμό) κατατάσσεται από άποψη σωματικής ικανότητας στην κατηγορία Ι/2. Το διάταγμα αυτό δεν ίσχυε μεν κατά τον κρίσιμο χρόνο έκδοσης της προσβαλλόμενης με την αίτηση ακυρώσεως απόφαση περί απολύσεως του εκκαλούντος, όμως, όπως προκύπτει από το 82/2013 πρακτικό επεξεργασίας του Συμβουλίου της Επικρατείας, στην αιτιολογική έκθεση επί του σχεδίου διατάγματος “Κρίση Σωματικής Ικανότητας των στρατευσίμων, αυτών που κατατάσσονται στις Ένοπλες Δυνάμεις καθώς και του στρατιωτικού προσωπικού γενικά”, αναφέρεται ότι “η εξέλιξη της ιατρικής επιστήμης έχει οδηγήσει στην ανάπτυξη νέων θεραπευτικών παρεμβάσεων (χειρουργικών, φαρμακευτικών, κ.ά.). Ως εκ τούτου, παθήσεις που προσέδιδαν στο παρελθόν στους στρατεύσιμους τον χαρακτηρισμό κατηγορίας σωματικής ικανότητας Ι/5, Ι/4 και Ι/3 είναι δυνατόν να αποτελέσουν κριτήρια υπαγωγής σε κατηγορία ικανότητας Ι/4, Ι/3, Ι/2 και Ι/1, με συνέπεια να ελαττωθεί ο αριθμός απαλλαγών στράτευσης για λόγους υγείας και να αξιοποιηθεί στο μέγιστο το ανθρώπινο δυναμικό”. Ενόψει αυτών, η Διοίκηση προκειμένου να κρίνει την σωματική ικανότητα ενός οπλίτη που έχει υποβληθεί σε επέμβαση καταρράκτη, πρέπει, σύμφωνα με την ανωτέρω διάταξη του π.δ. 133/2002 ερμηνευόμενης υπό το φως των ανωτέρω συνταγματικών διατάξεων, αφού λάβει υπόψη τον βαθμό της αποκατάστασης της οπτικής οξύτητας του στρατεύσιμου, ο οποίος σύμφωνα με τις σύγχρονες ιατρικές μεθόδους είναι πλήρης, καθώς και όλα τα σχετικά στοιχεία του φακέλου να αποφανθεί, με ειδική αιτιολογία, για την σωματική ικανότητα αυτού. Για τον λόγο δε αυτόν, ο οποίος ερευνάται αυτεπαγγέλτως δεδομένου ότι ανάγεται στην σύμφωνη με τις ανωτέρω συνταγματικές διατάξεις ερμηνεία του π.δ. 133/2002, κατά το μέρος που ορίζεται με αυτό η διαδικασία εξέτασης των στρατευσίμων, πρέπει να γίνει δεκτή η κρινόμενη έφεση και να εξαφανισθεί η εκκαλούμενη απόφαση.
13. Επειδή, μετά την εξαφάνιση της εκκαλούμενης απόφασης, πρέπει, σύμφωνα με το άρθρο 64 του π.δ. 18/1989 (Α΄ 8), να εκδικασθεί η αίτηση ακυρώσεως, κατά το αντίστοιχο μέρος. Περαιτέρω, η αίτηση αυτή, για την οποία έχει καταβληθεί το νόμιμο παράβολο (βλ. 3518247, 1233654/2012 ειδικά έντυπα παραβόλου) παραδεκτώς στρέφεται κατά της Φ.414.1α/34/362710/Σ.9097/5.10.2012 απόφασης του Διευθυντή της Διεύθυνσης Μόνιμου Στρατιωτικού Προσωπικού του Γενικού Επιτελείου Στρατού (ΦΕΚ Γ΄ 1181/5.11.2012), με την οποία ο εκκαλών απολύθηκε από τις τάξεις των ΕΠ.ΟΠ. για λόγους υγείας κατόπιν της 3230/24.9.2012 γνωμάτευσης της Ανωτάτης Στρατού Υγειονομικής Επιτροπής, με την οποία ο εκκαλών κρίθηκε ακατάλληλος για την ενεργό υπηρεσία ως ΕΠ.ΟΠ. Σύμφωνα, όμως, με τα εκτεθέντα στην προηγούμενη σκέψη, η κρίση της Διοίκησης περί της ακαταλληλότητας του αιτούντος – εκκαλούντος να μονιμοποιηθεί για λόγους υγείας ερείδεται επί εσφαλμένης ερμηνείας της εφαρμοστέας διάταξης της παρ. 417 του Γενικού Πίνακα Νοσημάτων, Παθήσεων και Βλαβών του π.δ. 133/2002, η οποία ερευνάται αυτεπαγγέλτως κατά τα ανωτέρω. Ως εκ τούτου, κατ’ αποδοχή της αιτήσεως ακυρώσεως, πρέπει να ακυρωθεί η Φ.414.1α/34/362710/Σ.9097/5.10.2012 απόφαση του Διευθυντή της Διεύθυνσης Μόνιμου Στρατιωτικού Προσωπικού του Γενικού Επιτελείου Στρατού (ΦΕΚ Γ΄ 1181/5.11.2012), με την οποία ο εκκαλών απολύθηκε από τις τάξεις των ΕΠ.ΟΠ., η δε υπόθεση πρέπει να αναπεμφθεί στη Διοίκηση προκειμένου να αποφανθεί περί της σωματικής ικανότητας του εκκαλούντος αφού λάβει υπόψη όλα τα δεδομένα του φακέλου μεταξύ των οποίων και την πλήρη αποκατάσταση της οπτικής οξύτητας του εκκαλούντος-αιτούντος κατά τα ανωτέρω.
14. Επειδή, το Δικαστήριο, εκτιμώντας τις περιστάσεις κρίνει ότι δεν πρέπει να επιβληθεί δικαστική δαπάνη και για τους δύο βαθμούς δικαιοδοσίας.
Δ ι ά τ α ύ τ α
Δέχεται την έφεση.
Εξαφανίζει την 2355/2015 απόφαση του Διοικητικού Εφετείου Αθηνών.
Διατάσσει την απόδοση του παραβόλου της έφεσης.
Δικάζει την αίτηση ακυρώσεως και τη δέχεται.
Ακυρώνει την Φ.414.1α/34/362710/Σ.9097/5.10.2012 απόφαση του Διευθυντή της Διεύθυνσης Μόνιμου Στρατιωτικού Προσωπικού του Γενικού Επιτελείου Στρατού (ΦΕΚ Γ΄ 1181/5.11.2012), με την οποία ο εκκαλών απολύθηκε από τις τάξεις των ΕΠ.ΟΠ. για λόγους υγείας κατά το σκεπτικό.
Αναπέμπει την υπόθεση στη Διοίκηση για να ενεργήσει τα νόμιμα.
Διατάσσει την απόδοση του παραβόλου της αιτήσεως ακυρώσεως.
Η διάσκεψη έγινε στην Αθήνα στις 28 Φεβρουαρίου 2022
Ο Προεδρεύων ΑντιπρόεδροςΟ Γραμματέας
Γεώργιος ΤσιμέκαςΝικόλαος Βασιλόπουλος
και η απόφαση δημοσιεύθηκε σε δημόσια συνεδρίαση της 29ης Δεκεμβρίου 2022.
Ο Πρόεδρος του Γ´ ΤμήματοςΟ Γραμματέας
Γεώργιος ΤσιμέκαςΝικόλαος Βασιλόπουλος
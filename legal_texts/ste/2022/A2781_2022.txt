Ε.Τ.
Αριθμός 2781/2022
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Β΄
Συνεδρίασε δημόσια στο ακροατήριό του στις 23 Νοεμβρίου 2022, με την εξής σύνθεση: Κωνσταντίνος Κουσούλης, Αντιπρόεδρος, Προεδρεύων, σε αναπλήρωση του Προέδρου του Τμήματος, που είχε κώλυμα, Ευσταθία Σκούρα, Κωνσταντία Λαζαράκη, Σύμβουλοι, Νικόλαος Σεκέρογλου, Αντώνιος Φοβάκης, Πάρεδροι. Γραμματέας η Αναστασία Ζυγουρίτσα, Γραμματέας του Β΄ Τμήματος.
Για να δικάσει την από 2 Φεβρουαρίου 2017 αίτηση:
των: 1) Ανεξάρτητης Αρχής Δημοσίων Εσόδων (Α.Α.Δ.Ε.) και 2) Προϊσταμένου της Δ.Ο.Υ. Καλλιθέας Αττικής, οι οποίοι παρέστησαν με τον Γεώργιο Καφίρη, Πάρεδρο του Νομικού Συμβουλίου του Κράτους,
κατά της Α. – Ε. Γ., κατοίκου Κηφισιάς (...΄), η οποία παρέστη με τον δικηγόρο Δημήτριο Χριστόπουλο (Α.Μ. 17899), που τον διόρισε με πληρεξούσιο.
Με την αίτηση αυτή οι αναιρεσείοντες επιδιώκουν να αναιρεθεί η υπ’ αριθ. 1108/2016 απόφαση του Διοικητικού Εφετείου Πειραιώς.
Η εκδίκαση άρχισε με την ανάγνωση της εκθέσεως της εισηγήτριας, Συμβούλου Ευσταθίας Σκούρα.
Κατόπιν το δικαστήριο άκουσε τον εκπρόσωπο των αναιρεσειόντων, ο οποίος ανέπτυξε και προφορικά τους προβαλλόμενους λόγους αναιρέσεως και ζήτησε να γίνει δεκτή η αίτηση και τον πληρεξούσιο της αναιρεσίβλητης, ο οποίος ζήτησε την απόρριψή της.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινόμενης αιτήσεως δεν απαιτείται κατά νόμο η καταβολή παραβόλου.
2. Επειδή, με την αίτηση αυτή ζητείται η αναίρεση της 1108/2016 αποφάσεως του Διοικητικού Εφετείου Πειραιώς, κατά το μέρος που με αυτήν απορρίφθηκε έφεση του ήδη αναιρεσείοντος κατά της 2282/2012 αποφάσεως του Διοικητικού Πρωτοδικείου Πειραιώς όσον αφορά την 74/22.10.2002 πράξη του Προϊσταμένου Α’ ΔΟΥ Καλλιθέας . Με την πρωτόδικη απόφαση, κατ’ αποδοχή προσφυγής της ήδη αναιρεσίβλητης, ακυρώθηκαν οι 74/22.10.2002 και 43/22.10.2002 πράξεις του Προϊσταμένου Α’ ΔΟΥ Καλλιθέας, με τις οποίες είχε καταλογιστεί σε βάρος της α. διαφορά κυρίου φόρου κληρονομίας ύψους 16.845.409 δραχμών και πρόσθετος φόρος λόγω ανακρίβειας ύψους 12.634.056 δραχμών και β. πρόστιμο, κατ’ άρθρο 31 παρ. 2 του ν. 820/1978, λόγω υποβολής ανακριβούς δήλωσης, ύψους 800.000 δραχμών.
3. Επειδή, σύμφωνα με τις παρ. 3 και 4 του άρθρου 53 του π.δ. 18/1989 (Α΄8), όπως αυτές αντικαταστάθηκαν με το άρθρο 12 παρ.1 του ν. 3900/2010 (Α΄213) και, ακολούθως, η παρ. 3 συμπληρώθηκε με το άρθρο 15 παρ.2 του ν. 4446/2016 (Α΄240), για το παραδεκτό αιτήσεως αναιρέσεως απαιτείται σωρευτικώς η συνδρομή των προϋποθέσεων τόσο της παρ. 3 του άρθρου 53 του π.δ. 18/1989, όσο και του προβλεπόμενου στην παρ. 4 του εν λόγω άρθρου ελαχίστου ποσού της διαφοράς. Συνεπώς, για διαφορά με χρηματικό αντικείμενο τουλάχιστον 40.000 ευρώ, για το παραδεκτό της αιτήσεως αναιρέσεως ο αναιρεσείων βαρύνεται, επί ποινή ολικού ή μερικού απαραδέκτου της αιτήσεως του, να τεκμηριώσει με ειδικούς και συγκεκριμένους ισχυρισμούς που περιλαμβάνει στο εισαγωγικό δικόγραφο ότι με καθέναν από τους προβαλλόμενους λόγους τίθεται συγκεκριμένο, κρίσιμο για την επίλυση της διαφοράς, νομικό ζήτημα, δηλαδή ζήτημα ερμηνείας διάταξης νόμου ή γενικής αρχής του ουσιαστικού ή δικονομικού δικαίου, που κρίθηκε με την αναιρεσιβαλλόμενη απόφαση και επί του οποίου είτε δεν υπάρχει νομολογία του Συμβουλίου της Επικρατείας είτε οι σχετικές κρίσεις και παραδοχές της αναιρεσιβαλλόμενης απόφασης έρχονται σε αντίθεση με μη ανατραπείσα νομολογία του Συμβουλίου της Επικρατείας ή άλλου ανώτατου δικαστηρίου ή, ελλείψει αυτών, προς ανέκκλητη απόφαση διοικητικού δικαστηρίου, ως τέτοια δε νομολογία νοείται η διαμορφωθείσα επί αυτού τούτου του κρίσιμου νομικού ζητήματος και όχι επί ανάλογου ή παρόμοιου (βλ. ΣτΕ 2190/2021, 1328-1331/2020, 1365/2017 επταμ., 623/2016 επταμ., 2598/2015 επταμ., 3964/2014 επταμ., 4163/2012 επταμ. κ.ά.). Επομένως, σε περίπτωση που ο αναιρεσείων επικαλείται έλλειψη νομολογίας ή αντίθεση της αναιρεσιβαλλόμενης απόφασης προς υφιστάμενη, κατά τα ανωτέρω εκτεθέντα, νομολογία, πρέπει αυτή να μην αναφέρεται σε ζητήματα αιτιολογίας συνδεόμενα με το πραγματικό της κρινόμενης υπόθεσης, αλλά να αφορά αποκλειστικά την ερμηνεία διάταξης νόμου ή γενικής αρχής, δυνάμενης να έχει γενικότερη εφαρμογή, ανεξαρτήτως εάν αυτή η ερμηνεία διατυπώνεται στη μείζονα ή στην ελάσσονα πρόταση του δικανικού συλλογισμού της αναιρεσιβαλλόμενης απόφασης και των λοιπών αποφάσεων, προς τις οποίες προβάλλεται ότι υφίσταται αντίθεση (ΣτΕ 1302/2021, 1091/2017, 2534/2016, 2120/2015, 1015/2014 κ.ά.).
4. Επειδή, όπως προκύπτει από το 62531/6.12.2016 σημείωμα προσδιορισμού φορολογικής διαφοράς του Προϊσταμένου Δ.Ο.Υ. Καλλιθέας, το ποσό της διαφοράς εν προκειμένω ανέρχεται σε 49.436,27 ευρώ, το οποίο υπερβαίνει το οριζόμενο στη διάταξη της παρ.4 του άρθρου 53 του π.δ.18/1989, όπως ισχύει, νόμιμο όριο και η αίτηση είναι εξεταστέα περαιτέρω.
5. Επειδή, στον Κώδικα Διοικητικής Δικονομίας, που κυρώθηκε με το άρθρο πρώτο του ν.2717/1999 (Α’ 97) ορίζονται τα εξής: στο άρθρο 50 ότι «1. Οι επιδόσεις προς τους ιδιώτες διενεργούνται στην κατοικία ή στο χώρο της εργασίας, κατά περίπτωση, προσωπικώς στους ίδιους ή στους νόμιμους αντιπροσώπους ή στους εκπροσώπους ή στους δικαστικούς πληρεξουσίους ή στους αντικλήτους τους, σύμφωνα με τα οριζόμενα στις ειδικότερες αντίστοιχες διατάξεις. 2…», στο άρθρο 51 ότι «1. Αν τα πρόσωπα που αναφέρονται στην παρ.1 του άρθρου 50 απουσιάζουν από την κατοικία τους, το έγγραφο παραδίδεται στο σύζυγο ή σε οποιονδήποτε από τους συγγενείς ή σε μέλος του προσωπικού, εφόσον τα πρόσωπα αυτά συνοικούν μαζί τους και, σε περίπτωση μη ανεύρεσης κανενός από τα παραπάνω πρόσωπα, σε οποιονδήποτε από τους λοιπούς συνοίκους. 2. Σύνοικοι θεωρούνται και οι θυρωροί των πολυκατοικιών, καθώς και οι διευθυντές ξενοδοχείων ή οικοτροφείων. Οι ένοικοι άλλων διαμερισμάτων δεν θεωρούνται σύνοικοι. 3. Η επίδοση στα πρόσωπα που προβλέπουν οι προηγούμενες παράγραφοι επιτρέπεται εφόσον, κατά την κρίση του οργάνου που ενεργεί την επίδοση, αυτά έχουν συνείδηση των πράξεών τους», στο άρθρο 55 ότι «1. Η επίδοση γίνεται με θυροκόλληση: α) [όπως η περίπτωση αυτή ίσχυε πριν την αντικατάστασή της με το άρθρο 6 του ν. 3659/2008 (Α’ 77)] αν τα πρόσωπα, προς τα οποία προβλέπεται ότι διενεργείται η παράδοση του εγγράφου, δεν βρίσκονται ούτε στην κατοικία ούτε στο χώρο της εργασίας τους ή αρνούνται την παραλαβή του ή την υπογραφή της έκθεσης ή δεν μπορούν να υπογράψουν την έκθεση, ή β) … 2. [όπως η παράγραφος αυτή ίσχυε πριν την αντικατάστασή της με τα άρθρα 49 παρ.4 και 113 του ν.4055/2012 (Α’ 51)] Η θυροκόλληση συνίσταται στην επικόλληση από μέρους του οργάνου της επίδοσης, με την παρουσία ενός μάρτυρα, του επιδοτέου εγγράφου στη θύρα της κατοικίας ή του χώρου εργασίας ή του υπηρεσιακού καταστήματος όπου κατοικεί ή εργάζεται, κατά περίπτωση, το πρόσωπο προς το οποίο έπρεπε να διενεργηθεί η παράδοση του εγγράφου.», στο άρθρο 56 ότι «1. Για κάθε επίδοση, το όργανο που τη διενεργεί συντάσσει έκθεση. 2. Η έκθεση, εκτός από τα στοιχεία που ορίζονται στην παρ. 3 του άρθρου 44, πρέπει να μνημονεύει: α) την παραγγελία προς επίδοση, β) σαφή προσδιορισμό του επιδοτέου εγγράφου και των προσώπων τα οποία αφορά, γ) την ημέρα και την ώρα της επίδοσης, δ) το πρόσωπο στο οποίο παραδόθηκε το έγγραφο και την ιδιότητα με την οποία το παρέλαβε, καθώς και ε) τους λόγους που προκάλεσαν τη θυροκόλληση. 3. [όπως η παράγραφος αυτή ίσχυε πριν τη συμπλήρωσή της με το άρθρο 76 του ν. 4635/2019 (Α’ 167)] Η έκθεση υπογράφεται από το όργανο της επίδοσης, καθώς και από το πρόσωπο στο οποίο παραδόθηκε το έγγραφο. Σε περίπτωση θυροκόλλησης, η έκθεση υπογράφεται από το όργανο και το μάρτυρα. 4. Το όργανο της επίδοσης οφείλει να σημειώνει, στο έγγραφο, και να βεβαιώνει την ημέρα και την ώρα της παράδοσης ή της θυροκόλλησης … .» και στο άρθρο 57 ότι «1. Η επίδοση συντελείται, κατά περίπτωση, από το χρόνο της παράδοσης ή της θυροκόλλησης του επιδοτέου εγγράφου, ο οποίος και προκύπτει από την έκθεση. 2 …».
6. Επειδή, με την αναιρεσιβαλλόμενη απόφαση, κατόπιν παραθέσεως των διατάξεων των άρθρων 79 και 102 παρ. 1 του Κώδικα Φορολογίας Κληρονομιών, Δωρεών, Γονικών Παροχών, Προικών και Κερδών από Λαχεία (ν. 2961/2001, Α’266) και των άρθρων 50 παρ. 1, 51 παρ. 1, 55 παρ. 1, 56 παρ. 1 έως 3 και 66 παρ. 1 του Κώδικα Διοικητικής Δικονομίας, έγινε δεκτό ότι από το συνδυασμό των διατάξεων των άρθρων 102 και 79 του ως άνω Κώδικα (ν.2961/2001) “συνάγεται ότι αν η κοινοποίηση στον υπόχρεο της οικείας καταλογιστικής πράξης μέσα στην κρίσιμη δεκαετία είναι πλημμελής ή άκυρη, τότε η εν λόγω κοινοποίηση δεν διακόπτει την παραγραφή του δικαιώματος του Δημοσίου για την επιβολή του φόρου (πρβλ. ΣτΕ 1260/2011, 2782/1987)”. Περαιτέρω, κατά τα γενόμενα δεκτά με την αναιρεσιβαλλόμενη απόφαση, η ήδη αναιρεσίβλητη κατέστη λόγω θανάτου της Κρυσταλλίας χήρας Ιωάννου Ζαχαρία, η οποία απεβίωσε στις 22.6.1990, κληρονόμος της περιουσίας αυτής. Η επίδοση της 74/22.10.2002 πράξης προσδιορισμού φόρου κληρονομίας και προσθέτου φόρου του Προϊσταμένου της Α’ ΔΟΥ Καλλιθέας έγινε από τον υπάλληλο της ΔΟΥ Κηφισιάς, Σπυρίδωνα Τσατσαρώνη στην οικία της ήδη αναιρεσίβλητης, στην οδό Μαυρομιχάλη αρ. 38 στην Κηφισιά. Για την επίδοση αυτή συντάχθηκαν τέσσερα αποδεικτικά επίδοσης, δύο για κάθε μία από τις προσβληθείσες με την προσφυγή πράξεις, εκ των οποίων τα δύο πρώτα έφεραν το χαρακτηρισμό «ΑΠΟΔΕΙΚΤΙΚΟΝ» και τα άλλα δύο τον χαρακτηρισμό «ΕΚΘΕΣΗ ΕΠΙΔΟΣΗΣ ΘΥΡΟΚΟΛΛΗΣΗΣ». Στην αναιρεσιβαλλόμενη απόφαση παρατίθεται εντός εισαγωγικών το περιεχόμενο των δύο ειδών αποδεικτικών. Για το κρίσιμο εν προκειμένω αναφέρεται ότι είχε το εξής περιεχόμενο: «Σήμερα 18 του μήνα Δεκεμβρίου έτους 2002 ημέρα Τετάρτη και ώρα 11 π.μ. ο υποφαινόμενος Εφοριακός Υπάλληλος Τ. Σ. – ΔΟΥ ΚΗΦΙΣΙΑΣ κατόπιν έγγραφης παραγγελίας του Οικονομικού Εφόρου Α’ Καλλιθέας μετέβηκα στην οδό Μαυρομιχάλη 38 που είναι η κατοικία του Α. Γ.ύζυγο Α. Φ.να επιδώσω σ’ αυτόν το υπ’αριθ. 74/2002 φύλλο ελέγχου (για την πρώτη από τις προσβαλλόμενες πράξεις) ή το υπ’ αριθμό 43/2002 φύλλο ελέγχου (για τη δεύτερη από τις προσβαλλόμενες πράξεις) προς γνώση του και κάθε νόμιμη συνέπεια και αφού δεν βρήκα τον ίδιο στην ανωτέρω κατοικία του ούτε άλλο σε αυτήν αλλά βρήκα την πόρτα κλειστή, θυροκόλλησα το ως άνω φύλλο ελέγχου μπροστά στην μάρτυρα Χ Ι.Ε.ο οποίος σε πίστωση υπόγραψε την παρούσα. Γι’ αυτό συντάχθηκε η παρούσα και υπογράφεται νόμιμα Ο ΕΠΙΔΙΔΩΝ ΤΗΝ ΘΥΡΟΚΟΛΛΗΣΗ ΔΟΥ ΚΗΦΙΣΙΑΣ ΤΣΑΤΣΑΡΩΝΗΣ ΣΠΥΡΙΔΩΝ Η ΜΑΡΤΥΡΑΣ Χ Ι. Ε. Με την πρωτόδικη απόφαση κρίθηκε ότι η επίδοση την 18.12.2002 των ανωτέρω πράξεων στην ήδη αναιρεσίβλητη δεν ήταν νόμιμη και δεν διέκοψε την παραγραφή του δικαιώματος του Δημοσίου για την έκδοση της πράξης,, κατόπιν τούτου δε ακυρώθηκε η 74/22.10.2022 πράξη προσδιορισμού φόρου κληρονομίας λόγω παραγραφής. Κατά τα αναφερόμενα ακολούθως στην αναιρεσιβαλλόμενη απόφαση, με την έφεση που άσκησε το Δημόσιο ζήτησε την εξαφάνιση της πρωτόδικης απόφασης, με τον ισχυρισμό ότι “η επίδοση της πράξης του Προϊσταμένου της Α’ ΔΟΥ Καλλιθέας έγινε από τον υπάλληλο της ΔΟΥ Κηφισιάς Σ. Τ. στην οικία της Α.Γ(... την 18.12.2002, συντάσσοντας προς τούτο δύο - 2 - εκθέσεις επίδοσης θυροκόλλησης υπογραφόμενες από τον ενεργήσαντα τη θυροκόλληση υπάλληλο της ΔΟΥ και από τη μάρτυρα Χ ΙΙΕ”. Το δικάσαν διοικητικό εφετείο έκρινε ότι “τούτο όμως δεν είναι βάσιμο, διότι τα δύο πρώτα αποδεικτικά επίδοσης της πράξης, που φέρουν τον χαρακτηρισμό «ΑΠΟΔΕΙΚΤΙΚΟΝ» δεν φέρουν υπογραφές του επιδίδοντος οργάνου, ούτε, περαιτέρω, μνημονεύουν τους λόγους που επέβαλαν τη θυροκόλληση των πράξεων αυτών, τα δε άλλα δύο αποδεικτικά επίδοσής τους, που φέρουν το χαρακτηρισμό «ΕΚΘΕΣΗ ΕΠΙΔΟΣΗΣ ΘΥΡΟΚΟΛΛΗΣΗΣ», δεν βεβαιώνουν ότι δεν ανευρέθηκε στην κατοικία της εφεσίβλητης [ήδη αναιρεσίβλητης], εκτός από αυτήν, και κανένας άλλος σύνοικός της, συγγενής αυτής ή μέλος του προσωπικού της, ή άλλος σύνοικος. Εφόσον δε, κατά τα προαναφερόμενα, δεν έλαβε χώρα νομίμως επίδοση της προσβαλλόμενης πράξης στην εφεσίβλητη [ήδη αναιρεσίβλητη] στις 18.12.2002, η δεκαετής παραγραφή δεν διεκόπη και επομένως το δικαίωμα του δημοσίου υπέπεσε σε παραγραφή κατ’ άρθρο 102 του ν.2961/2001, όπως ορθώς κρίθηκε με την πρωτόδικη απόφαση και νομίμως ακυρώθηκε η πράξη προσδιορισμού φόρου κληρονομίας και πρόσθετου φόρου”.
7. Επειδή, με την κρινόμενη αίτηση προβάλλεται ότι το δικάσαν διοικητικό εφετείο ερμηνεύοντας εσφαλμένα και εφαρμόζοντας πλημμελώς τις διατάξεις των άρθρων 79 του ν. 2961/2001, και 50 παρ. 1, 51 παρ. 1, 55 παρ. 1 και 56 παρ. 1 έως 3 του ν. 2717/1999, δέχθηκε ότι τα αποδεικτικά επιδόσεως δεν είναι νόμιμα, επειδή δεν βεβαιώνουν ότι δεν ανευρέθηκε στην κατοικία της αναιρεσίβλητης εκτός από αυτή και κανένας άλλος σύνοικός της, συγγενής αυτής ή μέλος του προσωπικού της, ή άλλος σύνοικος, ενώ, κατ’ ορθή ερμηνεία των ως άνω διατάξεων, θα έπρεπε να είχε δεχθεί ότι, εφόσον στο οικείο αποδεικτικό επιδόσεως βεβαιώνεται τόσο η απουσία της αναιρεσίβλητης από την κατοικία της, όσο και το γεγονός ότι δεν βρέθηκε άλλος στην κατοικία αυτή, αλλά βρέθηκε η πόρτα κλειστή, πληρούνται οι προϋποθέσεις του άρθρου 51 παρ.1 του ΚΔΔ και έχει χωρήσει νομίμως η δια θυροκολλήσεως επίδοση της ένδικης καταλογιστικής πράξης, καθώς δεν μπορεί να αμφισβητηθεί ότι αναζητήθηκαν όλα τα μνημονευόμενα στην διάταξη του άρθρου 51 παρ. 1 του Κ.Δ.Δ. πρόσωπα, αλλά δεν ανευρέθη κανένα. Προς άρση του απαραδέκτου προβάλλεται ότι δεν υπάρχει νομολογία του Δικαστηρίου για το ζήτημα αν από το συνδυασμό των διατάξεων των άρθρων 50 παρ. 1, 51 παρ.1, 55 παρ. 1 και 56 παρ. 1 έως 3 του ν. 2717/1999 πρέπει να συναχθεί ότι στην περίπτωση κατά την οποία στο οικείο αποδεικτικό επιδόσεως για θυροκόλληση του προς επίδοση εγγράφου, λόγω μη ανευρέσεως στην κατοικία κάποιου από τα πρόσωπα προς τα οποία μπορούσε να γίνει η επίδοση του εγγράφου αυτού, βεβαιώνεται τόσο η απουσία του προς ον η επίδοση προσώπου από την κατοικία του, όσο και το γεγονός ότι δεν βρέθηκε άλλος στην κατοικία αυτή, αλλά βρέθηκε η πόρτα κλειστή, έχουν πληρωθεί οι προϋποθέσεις που τάσσει η διάταξη του άρθρου 51 παρ. 1 του ΚΔΔ και έχει χωρήσει νομίμως η δια θυροκολλήσεως επίδοση της καταλογιστικής πράξεως, καθώς δεν μπορεί να αμφισβητηθεί το γεγονός ότι αναζητήθηκαν όλα τα μνημονευόμενα στην ως άνω διάταξη πρόσωπα, αλλά δεν ανευρέθη κανένα, χωρίς να απαιτείται, περαιτέρω, ανάλυση της αναζήτησης και μη ανεύρεσης καθενός από τα εν λόγω πρόσωπα ξεχωριστά, καθώς όταν βεβαιώνεται ότι δεν βρέθηκε άλλος στην κατοικία του προς ον η επίδοση προσώπου αλλά βρέθηκε η πόρτα κλειστή, είναι αυτονόητο και αυταπόδεικτο, μη επιδεχόμενο αμφισβήτησης ή αμφιβολίας γεγονός ότι δεν βρέθηκε σύνοικος συγγενής ούτε σύνοικος υπηρέτης ούτε κάποιος από τους λοιπούς συνοίκους. Όπως, όμως, προκύπτει από το παρατεθέν στην προηγούμενη σκέψη περιεχόμενο της αναιρεσιβαλλόμενης απόφασης, αυτή δεν περιέχει σκέψη που να αναφέρεται στην ερμηνεία των εφαρμοστέων διατάξεων περί επιδόσεων του Κώδικα Διοικητικής Δικονομίας σε σχέση με το ζήτημα που αναδεικνύει το αναιρετήριο, ούτε στη μείζονα ούτε στην υπαγωγή. Αντιθέτως, στην υπαγωγή περιορίζεται να διατυπώσει μόνο τη σκέψη ότι τα κρίσιμα αποδεικτικά επιδόσεως “δεν βεβαιώνουν ότι δεν ανευρέθηκε στην κατοικία της εφεσίβλητης [ήδη αναιρεσίβλητης], εκτός από αυτήν, και κανένας άλλος σύνοικός της, συγγενής αυτής ή μέλος του προσωπικού της, ή άλλος σύνοικος”, χωρίς περαιτέρω αιτιολογία, και απορρίπτει τον λόγο εφέσεως, όπως αυτός περιγράφεται στην αναιρεσιβαλλομένη (ήτοι, αναφερόμενος μόνο στην επίδοση της πράξης με τη σύνταξη δύο εκθέσεων θυροκόλλησης). Με τα δεδομένα αυτά, με τον προβαλλόμενο λόγο αναιρέσεως δεν τίθεται νομικό ζήτημα περί την ερμηνεία των διατάξεων, διότι δεν υπήρξε τέτοια κρίση του δικάσαντος δικαστηρίου, αλλά ζήτημα σχετικό με πλημμέλειες της αιτιολογίας της αναιρεσιβαλλόμενης αποφάσεως, έστω και αν παρατίθεται στο σώμα της αποφάσεως το περιεχόμενο του επίμαχου αποδεικτικού επιδόσεως, αφού η απλή παράθεση του πραγματικού και δη του περιεχομένου εγγράφου δεν συνιστά κρίση του δικαστηρίου της ουσίας (πρβλ. ΣτΕ 1978/2020, 2503/2021, σκ. 8, 10, καθώς και ΣτΕ 1919/2021, σκ. 4, 949/2021 σκ. 6, 2946/-2954/2014, σκ. 4 in fine, 550/2015, σκ. 4, κ.ά.). Με τα δεδομένα αυτά, ο μοναδικός λόγος αναιρέσεως πρέπει να απορριφθεί ως απαράδεκτος.
8. Επειδή, κατόπιν τούτων, η κρινόμενη αίτηση πρέπει να απορριφθεί ως απαράδεκτη.
Δ ι ά τ α ύ τ α
Απορρίπτει την αίτηση.
Επιβάλλει στο αναιρεσείον Δημόσιο τη δικαστική δαπάνη της αναιρεσίβλητης, που ανέρχεται σε τετρακόσια εξήντα (460) ευρώ (εφόσον κατατεθεί πληρεξούσιο).
Η διάσκεψη έγινε στην Αθήνα στις 8 Δεκεμβρίου 2022 και η απόφαση δημοσιεύθηκε σε δημόσια συνεδρίαση της 30ής του ίδιου μήνα και έτους.
Ο Προεδρεύων ΑντιπρόεδροςΗ Γραμματέας του Β΄ Τμήματος
Κωνσταντίνος Κουσούλης Αναστασία Ζυγουρίτσα
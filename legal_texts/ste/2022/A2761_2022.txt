Κ.Λ. (m)
Αριθμός 2761/2022
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Γ΄
Συνεδρίασε δημόσια στο ακροατήριό του στις 24 Νοεμβρίου 2022, με την εξής σύνθεση: Γεώργιος Τσιμέκας, Αντιπρόεδρος, Πρόεδρος του Γ΄ Τμήματος, Ιφιγένεια Αργυράκη, Σταυρούλα Κτιστάκη, Σύμβουλοι, Δημήτριος Βανδώρος, Ελευθέριος Μελισσαρίδης, Πάρεδροι. Γραμματέας ο Νικόλαος Βασιλόπουλος.
Για να δικάσει την από 20 Σεπτεμβρίου 2021 έφεση:
του Εθνικού Κέντρου Έρευνας Φυσικών Επιστημών «ΔΗΜΟΚΡΙΤΟΣ» (ΕΚΕΦΕ “Δ”), που εδρεύει στην Αγία Παρασκευή Αττικής (Πατριάρχου Γρηγορίου Ε΄ και Νεαπόλεως 27), το οποίο παρέστη με τον δικηγόρο Αλέξανδρο Σαρηβαλάση (Α.Μ. 19555), που τον διόρισε με πληρεξούσιο,
κατά του Δ.Π. κατοίκου Αθηνών ..., ο οποίος παρέστη με τον δικηγόρο Θωμά Μήνο (Α.Μ. 6357), που τον διόρισε με πληρεξούσιο και ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του,
και κατά της υπ’ αριθμ. 696/2021 απόφασης του Διοικητικού Εφετείου Αθηνών.
Η εκδίκαση άρχισε με την ανάγνωση της εκθέσεως του εισηγητή, Παρέδρου Δημητρίου Βανδώρου.
Κατόπιν το δικαστήριο άκουσε τον πληρεξούσιο του εκκαλούντος Εθνικού Κέντρου Έρευνας Φυσικών Επιστημών, ο οποίος ανέπτυξε και προφορικά τους προβαλλόμενους λόγους εφέσεως και ζήτησε να γίνει δεκτή η έφεση.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινόμενης έφεσης δεν απαιτείται η καταβολή παραβόλου.
2. Επειδή, με την έφεση αυτή ζητείται η εξαφάνιση της 696/2021 απόφασης του Διοικητικού Εφετείου Αθηνών, με την οποία έγινε δεκτή αίτηση ακυρώσεως του εφεσίβλητου και ακυρώθηκε η 100/2017 - 4154/9.10.2017 απόφαση του Διευθυντή και Προέδρου του Διοικητικού Συμβουλίου του ν.π.δ.δ. «Εθνικό Κέντρο Έρευνας Φυσικών Επιστημών Δημόκριτος» (ΕΚΕΦΕ Δημόκριτος), με την οποία απορρίφθηκε η 140/2017-920/3.3.2017 αίτηση του εφεσίβλητου, όπως διευκρινίστηκε με το 140/2017-3451/14.7.2017 έγγραφό του, για τη μετάταξή του από μόνιμη θέση Εργαστηριακού Διδακτικού Προσωπικού (ΕΔΙΠ) στο Εθνικό και Καποδιστριακό Πανεπιστήμιο Αθηνών (ΕΚΠΑ) σε μόνιμη θέση στο «ΕΚΕΦΕ Δημόκριτος».
3. Επειδή, με τα άρθρα 1-16 του ν. 4440/2016 (Α΄ 224/2.12.2016) καθιερώθηκε «Ενιαίο Σύστημα Κινητικότητας» (ΕΣΚ) για τους πολιτικούς διοικητικούς υπαλλήλους, μόνιμους και με σχέση εργασίας ιδιωτικού δικαίου αορίστου χρόνου, όπως ειδικότερα προσδιορίζονται στο άρθρο 3 του νόμου, από μία υπηρεσία σε άλλη με μετάταξη ή απόσπαση. Στο άρθρο 18 «μεταβατικές διατάξεις» ορίζεται ότι: «1. Εκκρεμείς κατά την έναρξη ισχύος του παρόντος νόμου μετατάξεις, για τις οποίες είτε έχει εκδοθεί εγκριτική απόφαση σύμφωνα με τις διατάξεις της παρ. 1 του άρθρου 68 του Ν. 4002/2011 (Α΄ 180) είτε έχει εκδοθεί ανακοίνωση - πρόσκληση, είτε, … δύνανται να ολοκληρωθούν μέχρι τις 30.6.2017, σύμφωνα με τις ισχύουσες, μέχρι την έναρξη ισχύος του παρόντος, διατάξεις. 2. Αποσπάσεις εξακολουθούν να διενεργούνται σύμφωνα με τις κείμενες διατάξεις μέχρι τις 15.4.2017, έναρξη εφαρμογής του ΕΣΚ. Οι κατά τα ανωτέρω διενεργούμενες αποσπάσεις, λήγουν αυτοδικαίως ένα (1) έτος μετά την έναρξη εφαρμογής του ΕΣΚ, στις 15.4.2018. 3. Τακτικοί υπάλληλοι δημοσίων υπηρεσιών, Ν.Π.Δ.Δ. και ΟΤΑ α΄ και β΄ βαθμού και Ν.Π.Ι.Δ. που ανήκουν στη Γενική Κυβέρνηση, οι οποίοι κατά την έναρξη ισχύος του παρόντος είναι αποσπασμένοι με γενικές ή ειδικές διατάξεις, σε άλλες δημόσιες υπηρεσίες, Ν.Π.Δ.Δ. και ΟΤΑ α΄ και β΄ βαθμού, επιτρέπεται να μεταταγούν με αίτησή τους στην υπηρεσία που είναι αποσπασμένοι, μετά από γνώμη του οικείου υπηρεσιακού συμβουλίου εφόσον υφίσταται. Η μετάταξη διενεργείται σε κενή θέση κλάδου της ίδιας ή ανώτερης κατηγορίας, και αν δεν υπάρχει με μεταφορά της θέσης που κατέχει ο υπάλληλος, με την ίδια σχέση εργασίας και διατήρηση της τυχόν προσωπικής διαφοράς στις αποδοχές. Η αίτηση υποβάλλεται σε αποκλειστική προθεσμία ενός (1) μηνός από την έναρξη ισχύος του παρόντος και η μετάταξη γίνεται με απόφαση των οικείων Υπουργών, σύμφωνα με τα οριζόμενα στην παρ. 1 του άρθρου 68 του Ν. 4002/2011 (Α΄ 180). Σε περίπτωση που η απόσπαση του υπαλλήλου λήγει πριν από τη δημοσίευση της πράξης μετάταξης, η απόσπαση παρατείνεται μέχρι την έκδοση της πράξης μετάταξης και πάντως όχι πέραν της 30.6.2017. Όσοι υπάλληλοι δεν υποβάλουν αίτηση ή δεν επιλεγούν προς μετάταξη επιστρέφουν στην υπηρεσία στην οποία ανήκει η οργανική θέση τους μέχρι τις 15.4.2017, έναρξη εφαρμογής του ΕΣΚ. 4. Τακτικοί υπάλληλοι δημοσίων υπηρεσιών, Ν.Π.Δ.Δ. και ΟΤΑ α΄ και β΄ βαθμού και Ν.Π.Ι.Δ. που ανήκουν στη Γενική Κυβέρνηση και αποσπώνται σε άλλες δημόσιες υπηρεσίες, Ν.Π.Δ.Δ. και ΟΤΑ α΄ και β΄ βαθμού, κατόπιν ανακοίνωσης - πρόσκλησης που έχει εκδοθεί πριν από την έναρξη ισχύος του παρόντος, δύναται να μεταταχθούν μέχρι τις 30.6.2017 στην υπηρεσία που είναι αποσπασμένοι, με αίτηση που υποβάλλουν μέχρι τις 30.4.2017, με τη διαδικασία, τους όρους και τις προϋποθέσεις που ορίζονται στην παράγραφο 3». Περαιτέρω, στο άρθρο 38 του ν. 4456/2017 (Α΄ 24/1.3.2017) ορίζεται ότι «… 2. Το άρθρο 18 του ν. 4440/2016 (Α΄ 224) αντικαθίσταται ως ακολούθως: 1. Μετατάξεις για τις οποίες είτε εκδόθηκε ανακοίνωση - πρόσκληση πριν από τις 15.3.2017 είτε υποβλήθηκε αίτηση του υπαλλήλου πριν από την ίδια ημερομηνία, δύνανται να ολοκληρωθούν σύμφωνα με τις διατάξεις που ίσχυαν κατά τις 2.12.2016. … 2. Τακτικοί υπάλληλοι δημοσίων υπηρεσιών, Ν.Π.Δ.Δ., ΟΤΑ α΄ και β΄ βαθμού και Ν.Π.Δ.Δ. που ανήκουν στη Γενική Κυβέρνηση, οι οποίοι κατά τις 2.12.2016 είναι αποσπασμένοι με γενικές ή ειδικές διατάξεις, σε άλλες δημόσιες υπηρεσίες, ν.π.δ.δ., ΟΤΑ α΄ και β΄ βαθμού και Ν.Π.Ι.Δ., επιτρέπεται να μεταταχθούν με αίτησή τους στην υπηρεσία που είναι αποσπασμένοι, μετά από γνώμη του υπηρεσιακού συμβουλίου της υπηρεσίας υποδοχής, εφόσον υφίσταται. Η μετάταξη διενεργείται σε κενή θέση κλάδου της ίδιας ή ανώτερης κατηγορίας, και εάν δεν υπάρχει, με μεταφορά της θέσης που κατέχει ο υπάλληλος με την ίδια σχέση εργασίας και διατήρηση της τυχόν προσωπικής διαφοράς στις αποδοχές. Η αίτηση υποβάλλεται έως τις 15.3.2017 και η μετάταξη γίνεται με απόφαση των οικείων Υπουργών, σύμφωνα με τα οριζόμενα στην παρ. 1 του άρθρου 68 του ν. 4002/2011 (Α΄ 180). Σε περίπτωση που η απόσπαση του υπαλλήλου λήγει πριν από τη δημοσίευση της πράξης μετάταξης, η απόσπαση παρατείνεται μέχρι την έκδοση της πράξης μετάταξης. Όσοι υπάλληλοι δεν υποβάλλουν αίτηση ή δεν επιλεγούν προς μετάταξη, επιστρέφουν στην υπηρεσία στην οποία ανήκει η οργανική τους θέση με τη λήξη της απόσπασής τους και σε κάθε περίπτωση μέχρι τις 15.4.2018. 3. …».
4. Επειδή, στο άρθρο 29 του ν. 4009/2011 (Α΄ 195) ορίζονται τα εξής: «1. … 2. α) Τα μέλη της κατηγορίας του Εργαστηριακού Διδακτικού Προσωπικού (Ε.ΔΙ.Π.) επιτελούν εργαστηριακό - εφαρμοσμένο διδακτικό έργο στα Α.Ε.Ι., το οποίο συνίσταται κατά κύριο λόγο στη διεξαγωγή εργαστηριακών και κλινικών ασκήσεων, καθώς επίσης και στη διεξαγωγή πρακτικών ασκήσεων στα πεδία εφαρμογής των οικείων επιστημών. Στους κατόχους διδακτορικού διπλώματος, είτε στα μέλη της καταληκτικής βαθμίδας, μπορεί να ανατίθεται διδακτικό έργο, διδασκαλία μαθημάτων εμβάθυνσης σε μικρές ομάδες φοιτητών υπό την εποπτεία των καθηγητών της Σχολής και δύνανται να συμμετέχουν στην επίβλεψη πτυχιακών ή άλλων εργασιών. [όπως το τελευταίο εδάφιο αντικαταστάθηκε με το άρθρο 27 παρ. 12α του ν. 4386/2016 (Α΄ 83)] β) … γ) Τυπικά προσόντα για τον διορισμό σε θέσεις αυτής της κατηγορίας προσωπικού Α.Ε.Ι. είναι πτυχίο Πανεπιστημίου ή Τ.Ε.Ι., σχετικό με το γνωστικό αντικείμενο της θέσης και συναφής μεταπτυχιακός τίτλος σπουδών. δ) Τα μέλη του Ε.ΔΙ.Π. μπορούν να προσφέρουν τις υπηρεσίες τους σε πανεπιστημιακές κλινικές, εργαστήρια, ή μονάδες εγκατεστημένες σε νοσοκομεία του Ε.Σ.Υ. ή των Α.Ε.Ι., και να αμείβονται από την εκτέλεση του κλινικού αυτού έργου το οποίο δεν παρεμποδίζει τα διδακτικά τους καθήκοντα. [όπως η περίπτωση δ προστέθηκε με το άρθρο 64 παρ. 1α του ν. 4386/2016]. 3. … 6. Με προεδρικό διάταγμα … καθορίζονται η βαθμολογική και μισθολογική κατάσταση και εξέλιξη των μελών των ανωτέρω κατηγοριών προσωπικού [του Ειδικού Εκπαιδευτικού Προσωπικού, του Ε.ΔΙ.Π. και του Ειδικού Τεχνικού Εργαστηριακού Προσωπικού] και ρυθμίζονται τα σχετικά με την εν γένει υπηρεσιακή κατάσταση αυτών, όπως μονιμοποίηση, μετατάξεις, αποσπάσεις, η χορήγηση εκπαιδευτικών αδειών, και κάθε άλλο θέμα που αφορά τις υποχρεώσεις και τα δικαιώματα αυτών. [όπως η παράγραφος 6 αντικαταστάθηκε με το άρθρο 27 παρ. 2 του ν. 4386/2016]. Εξάλλου, με το άρθρο 27 παρ. 1 του ν. 4386/2016 ορίστηκε ότι: «Μέχρι την έκδοση του προεδρικού διατάγματος που προβλέπεται στην παρ. 6 του άρθρου 29 του ν. 4009/2011 επαναφέρονται σε ισχύ το π.δ. 118/2002 (Α΄ 99), το π.δ. 117/2002 (Α΄ 99) και το π.δ. 147/2009 (Α΄ 189) για τις ανάγκες του παρόντος άρθρου». Στα άρθρα 7 και 8 του π.δ. 147/2009 ρυθμίζονται τα των προϋποθέσεων και της διαδικασίας μετάταξης των μελών του Ειδικού και Εργαστηριακού Διδακτικού Προσωπικού (Ε.Ε.ΔΙ.Π.) των Πανεπιστημίων.
5. Επειδή, σύμφωνα με τον Οργανισμό του (π.δ. 71/1987, Α΄ 43), ως ίσχυε κατά τον κρίσιμο χρόνο, το ΕΚΕΦΕ Δημόκριτος είναι ν.π.δ.δ. (άρθρο 1), το οποίο έχει ως σκοπό την ανάπτυξη της επιστημονικής και τεχνολογικής έρευνας στους τομείς της φυσικής, χημείας, βιολογικών επιστημών, επιστήμης υλικών, ηλεκτρονικής τεχνολογίας, πυρηνικής τεχνολογίας και πληροφορικής, καθώς και την παροχή τεχνολογικών υπηρεσιών και την παραγωγή ειδικών τεχνολογικών προϊόντων στα πλαίσια των παραπάνω δραστηριοτήτων (άρθρο 3). Στους σκοπούς και δραστηριότητες του εκκαλούντος δεν περιλαμβάνεται η διδασκαλία, ούτε προβλέπονται θέσεις διδασκόντων, πολλώ δε μάλλον θέσεις ΕΔΙΠ.
6. Επειδή, τόσο στις παρατεθείσες στην τρίτη σκέψη διατάξεις του εδαφίου β΄ της παραγράφου 3 του άρθρου 18 του ν. 4440/2016 πριν από την αντικατάστασή του με το άρθρο 38 παρ. 2 του ν. 4456/2017, όσο και σε αυτές του εδαφίου β΄ της παραγράφου 2 του άρθρου 18 του ν. 4440/2016 μετά από την αντικατάστασή του με το άρθρο 38 παρ. 2 του ν. 4456/2017, ορίζεται ότι η προβλεπόμενη στο εδάφιο α΄ μετάταξη «διενεργείται σε κενή θέση κλάδου της ίδιας ή ανώτερης κατηγορίας, και αν δεν υπάρχει με μεταφορά της θέσης που κατέχει ο υπάλληλος, με την ίδια σχέση εργασίας …». Κατά την έννοια των διατάξεων αυτών, ως θέση κλάδου της ίδιας ή ανώτερης κατηγορίας νοείται η θέση του κλάδου στην οποία είναι αποσπασμένος ο υπάλληλος εφόσον ο κλάδος αυτός ταυτίζεται με τον κλάδο στον οποίο ανήκει η οργανική του θέση∙ και αν υφίσταται κενή οργανική θέση καταλαμβάνει τη θέση αυτή, η οποία πλέον καθίσταται η νέα οργανική του θέση, ενώ αν δεν υφίσταται κενή οργανική θέση, τότε μεταφέρεται η οργανική θέση που κατείχε από τον φορέα από τον οποίο είχε αποσπασθεί στον φορέα υποδοχής. Υπό διαφορετική ερμηνευτική εκδοχή, θα δημιουργούνταν νέα οργανική θέση άλλου κλάδου στον φορέα υποδοχής, η οποία, ενδεχομένως, δεν θα ήταν αναγκαία για τον φορέα αυτόν, ή ακόμη και ασύμβατη με τους προβλεπόμενους στον νόμο σκοπούς του. Συνεπώς, μόνιμο μέλος ΕΔΙΠ Πανεπιστημίου, αποσπασμένο σε θέση ΠΕ Ειδικών Τεχνικών Επιστημόνων του ΕΚΕΦΕ Δημόκριτος, δεν μπορεί να μεταταγεί, με βάση τις ανωτέρω διατάξεις ούτε σε θέση του ανωτέρω Κλάδου, ακόμη και αν υφίσταται κενή θέση, ούτε σε θέση ΕΔΙΠ, με μεταφορά της θέσης του από το ΕΚΠΑ στο ΕΚΕΦΕ Δημόκριτος, διότι θέσεις ΕΔΙΠ δεν προβλέπονται στον Οργανισμό του τελευταίου∙ άλλωστε, όπως προκύπτει από τις παρατεθείσες διατάξεις του άρθρου 29 του ν. 4009/2011 τα μέλη του ΕΔΙΠ των Πανεπιστημίων ασκούν εργαστηριακό - εφαρμοσμένο διδακτικό έργο, ενώ στους σκοπούς και δραστηριότητες του εκκαλούντος δεν περιλαμβάνεται η διδασκαλία.
7. Επειδή, όπως προκύπτει από τα στοιχεία του φακέλου, ο εφεσίβλητος είχε αρχικά καταταγεί σε κενή οργανική θέση Τεχνολόγου Εργαστηρίων ΠΕ με σύμβαση εργασίας ιδιωτικού δικαίου αορίστου χρόνου (ΙΔΑΧ) στο ΕΚΠΑ από 20.9.2007 και, στη συνέχεια, εντάχθηκε σε κενή οργανική μόνιμη θέση μέλους του ΕΔΙΠ του Τμήματος Βιολογίας της Σχολής Θετικών Επιστημών με την 6327/15.5.2014 πράξη του Πρύτανη του Πανεπιστημίου (Β΄ 1345/28.5.2014), όπως τροποποιήθηκε με την 167/24.3.2017 πράξη του ίδιου οργάνου (Β΄ 1153/3.4.2017) (βλ. και το 1617035650/1.8.2017 έγγραφο του ΕΚΠΑ προς το ΕΚΕΦΕ Δημόκριτος, στο οποίο βεβαιώνεται ότι η ανωτέρω οργανική θέση στην οποία εντάχθηκε ο εφεσίβλητος ήταν κενή οργανική μόνιμη θέση μέλους του ΕΔΙΠ). Ο εφεσίβλητος αποσπάσθηκε, κατόπιν αίτησής του, από 15.1.2014 και για διάστημα δύο ετών στο «ΕΚΕΦΕ Δημόκριτος»∙ η απόσπαση αυτή παρατάθηκε για ένα ακόμη έτος από 15.1.2016 έως 14.1.2017. Με την 140/2017-92/10.1.2017 αίτηση ζήτησε τη μετάταξή του στο «ΕΚΕΦΕ Δημόκριτος» και, ειδικότερα, στο Εργαστήριο Υγειοφυσικής, Ραδιοβιολογίας και Κυτταρογενετικής του Ινστιτούτου Πυρηνικών και Ραδιολογικών Επιστημών, Τεχνολογίας, Έρευνας, Ενέργειας και Ασφάλειας, σύμφωνα με τις διατάξεις του άρθρου 18 του ν. 4440/2016. Η αίτηση απορρίφθηκε ως εκπρόθεσμη. Στη συνέχεια υπέβαλε την 140/2017-920/3.3.2017 αίτηση, με το ίδιο αίτημα, κατ’ επίκληση του άρθρου 38 του ν. 4456/2017∙ με την αίτηση αυτή ζήτησε και την επανεξέταση της αρχικής του αίτησης, για τον λόγο ότι μη νομίμως απορρίφθηκε ως εκπρόθεσμη, διότι συνέτρεχαν λόγοι ανωτέρας βίας. Το υπηρεσιακό συμβούλιο του ΕΚΕΦΕ Δημόκριτος γνωμοδότησε υπέρ της μετάταξης του εφεσίβλητου στον κλάδο ΠΕ Ειδικών Τεχνικών Επιστημόνων με ταυτόχρονη μεταφορά της θέσης του και της μισθοδοσίας (βλ. πρακτικό 260/2017-27/25.5.2017). Στη συνέχεια, με το 140/2017-3451/14.7.2017 έγγραφό του ο εφεσίβλητος επισήμανε ότι η θέση μέλους του ΕΔΙΠ του ΕΚΠΑ την οποία κατείχε ήταν θέση μόνιμου υπαλλήλου, και, ως εκ τούτου, η μετάταξή του θα έπρεπε να γίνει σε θέση μόνιμου υπαλλήλου. Με την 100/2017-4154/9.10.2017 απόφαση του Προέδρου του Διοικητικού Συμβουλίου του εκκαλούντος απορρίφθηκε η 140/2017-920/3.3.2017 αίτηση του εφεσίβλητου για μετάταξή του (όπως διευκρινίστηκε με το 140/2017-3451/14.7.2017 έγγραφό του) με την αιτιολογία ότι: «α. Δεν είναι δυνατή η μετάταξη του κ. Π. από τη θέση Ε.ΔΙ.Π. που κατέχει σε θέση Ερευνητικού Προσωπικού του ΕΚΕΦΕ «Δ», καθόσον δεν υπάρχει καμία νομοθεσία που να επιτρέπει μετάταξη από θέση Ε.ΔΙ.Π. σε θέση Ερευνητικού Προσωπικού Ερευνητικού Κέντρου. β. Δεν εγκρίνεται η αιτούμενη μετάταξη του κ. Π. σε θέση ΠΕ Ειδικών Τεχνικών Επιστημόνων, καθόσον τόσο ο νέος Οργανισμός του ΕΚΕΦΕ «Δ» όσο και τα περιγράμματα των οργανικών θέσεων του Κέντρου είναι σε θέση αξιολόγησης και άρα είναι σήμερα άγνωστο πόσες κενές οργανικές θέσεις θα υπάρξουν στο Κέντρο ανά εκπαιδευτική κατηγορία και κλάδο και ότι η κατανομή και τα περιγράμματα των θέσεων αυτών, συμπεριλαμβανομένων των θέσεων ΠΕ Τεχνικών Ειδικών Επιστημόνων, θα ολοκληρωθεί με τη δημοσίευση του Οργανισμού σε ΦΕΚ. Εάν ο κ. Παναγόπουλος το επιθυμεί, μετά τη δημοσίευση του νέου Οργανισμού σε ΦΕΚ μπορεί να επανέλθει με νέα αίτηση». Κατά της πράξης αυτής ο εφεσίβλητος άσκησε αίτηση ακυρώσεως ενώπιον του Διοικητικού Εφετείου Αθηνών, το οποίο με την εκκαλούμενη απόφαση τη δέχθηκε και ακύρωσε την προσβληθείσα πράξη.
8. Επειδή, με την εκκαλούμενη απόφαση κρίθηκε ότι από τις διατάξεις του άρθρου 18 του ν. 4440/2016, όπως αντικαταστάθηκε με το άρθρο 38 του ν. 4456/2017, συνάγεται ότι η προβλεπόμενη σε αυτές μετάταξη γίνεται α) είτε κατόπιν αίτησης του ενδιαφερομένου είτε κατόπιν έκδοσης προκήρυξης, όπου κατά νόμο απαιτείται από ειδικές διατάξεις, β) εφόσον ο ενδιαφερόμενος είναι τακτικός δημόσιος υπάλληλος ή υπάλληλος ν.π.δ.δ. που ανήκει στη Γενική Κυβέρνηση, γ) είναι ήδη αποσπασμένος, βάσει γενικών ή ειδικών διατάξεων, στην υπηρεσία που πρόκειται να μεταταγεί, δ) όταν υφίσταται κενή θέση του κλάδου στον οποίο ήδη υπάγεται ο υπάλληλος, ε) η κενή αυτή θέση είναι της ίδιας με αυτήν ή ανώτερης κατηγορίας από αυτήν που κατείχε ο υπάλληλος και στ) εάν δεν υπάρχει η κατά τις ανωτέρω προϋποθέσεις κενή θέση διενεργείται μεταφορά της θέσης του στο φορέα υποδοχής με την ίδια σχέση εργασίας που είχε στο φορέα από τον οποίο ζητά να μεταταγεί. Ενόψει της ανωτέρω ερμηνείας του νόμου, το Διοικητικό Εφετείο ακύρωσε την προσβληθείσα πράξη με την ακόλουθη αιτιολογία: «Η ως άνω αιτιολογία της προσβαλλόμενης πράξης ότι δεν υφίσταται κενή οργανική θέση μονίμου δημοσίου υπαλλήλου στον κλάδο ΠΕ Ειδικών Τεχνικών Επιστημόνων του διάδικου Ιδρύματος, στον οποίο ο εν λόγω υπάλληλος αιτείται τη μετάταξή του, δεν βρίσκει έρεισμα στο άρθρο 38 του ν. 4456/2017, με το οποίο προβλέπεται η μεταφορά της θέσης στο φορέα υποδοχής, εφόσον συντρέχουν και οι λοιπές οριζόμενες από τη διάταξη αυτή προϋποθέσεις για την επίμαχη μετάταξη. Ούτε, εν προκειμένω, ασκούν επιρροή για την εφαρμογή της ανωτέρω διάταξης τα αναφερόμενα στην προσβαλλόμενη πράξη ότι βρίσκεται υπό εκκρεμότητα νέος Οργανισμός του ΕΚΕΦΕ «Δ», χωρίς μέχρι σήμερα να είναι γνωστό πόσες κενές θέσεις θα συσταθούν ανά κατηγορία και κλάδο, μεταξύ δε των θέσεων και αυτές που θα κατανεμηθούν στον επίμαχο κλάδο ΠΕ Ειδικών Τεχνικών Επιστημόνων του εν λόγω Ιδρύματος. Με τα δεδομένα, όμως, αυτά, η προσβαλλόμενη πράξη δεν παρίσταται νομίμως και επαρκώς αιτιολογημένη. Τούτο διότι η αίτηση για μετάταξη του υπαλλήλου αυτού στο διάδικο Ίδρυμα και στον προαναφερόμενο κλάδο δεν εξετάσθηκε υπό το πρίσμα των προβλεπόμενων στο άρθρο 38 του ν. 4456/2017 προϋποθέσεων και, ειδικότερα, της συνδρομής εκάστης από αυτές στην ένδικη περίπτωση (σκέψη 4 της παρούσας)».
9. Επειδή, με την κρινόμενη έφεση προβάλλεται ότι το διοικητικό εφετείο εσφαλμένα ερμήνευσε τις διατάξεις του άρθρου 18 του ν. 4440/2016, όπως αντικαταστάθηκε με το άρθρο 38 παρ. 2 του ν. 4456/2017, σε συνδυασμό με αυτές των άρθρων 27 παρ. 1 και 6 του ν. 4386/2016, 7 και 8 του π.δ. 147/2016 και 29 παρ. 2 και 6 του ν. 4009/2011. Κατά το εκκαλούν από τις διατάξεις αυτές συνάγεται ότι η μεταφορά της θέσης που προβλέπεται στο άρθρο 18 του ν. 4440/2016, όπως αντικαταστάθηκε με το άρθρο 38 παρ. 2 του ν. 4456/2017, τυγχάνει εφαρμογής όταν στον Οργανισμό του φορέα υποδοχής προβλέπεται, ως οργανική θέση κλάδου της ίδιας ή ανώτερης κατηγορίας, η θέση του κλάδου του αιτούντος τη μετάταξη, έστω και αν δεν υπάρχει τέτοια κενή θέση, και όχι όταν σε αυτόν δεν προβλέπεται καν τέτοια θέση. Εν προκειμένω στον Οργανισμό του εκκαλούντος δεν προβλέπεται θέση ΕΔΙΠ, δεδομένου ότι σε αυτό δεν υφίσταται υπηρεσιακή ανάγκη διδακτικού προσωπικού. Το εκκαλούν ισχυρίζεται ότι επί των ζητημάτων αυτών δεν υπάρχει νομολογία του Συμβουλίου της Επικρατείας.
10. Επειδή, ο λόγος αυτός προβάλλεται παραδεκτώς από την άποψη του άρθρου 58 παρ. 1 εδ. β´ του π.δ. 18/1989 (Α´ 8), διότι δεν υπάρχει νομολογία του Συμβουλίου της Επικρατείας ως προς την ερμηνεία των ανωτέρω διατάξεων, και βασίμως, σύμφωνα με όσα εκτίθενται στην έκτη σκέψη. Συνεπώς, οι αιτήσεις του εφεσίβλητου νομίμως απορρίφθηκαν από τη Διοίκηση, κατά δέσμια αρμοδιότητα, έστω και με διαφορετική αιτιολογία.
11. Επειδή, πρέπει να γίνει δεκτή η κρινόμενη έφεση και να εκδικασθεί η αίτηση ακυρώσεως, σύμφωνα με το άρθρο 64 του π.δ. 18/1989.
12. Επειδή, για την άσκηση της κρινόμενης αιτήσεως ακυρώσεως καταβλήθηκε το νόμιμο παράβολο (17095582195712220083/2017 γραμμάτιο παραβόλου).
13. Επειδή, στην πρωτοβάθμια δίκη παρέστη ο Υπουργός Παιδείας και Θρησκευμάτων, παρά το γεγονός ότι δεν προσβάλλεται πράξη που εκδόθηκε από τον ίδιο ή από αρχή υποκείμενη σε αυτόν. Συνεπώς, ενόψει του ότι, σύμφωνα με τη διάταξη του άρθρου 13α παρ. Α περ. 5 του ν. 4310/2014 (Α΄ 258), ασκεί εποπτεία στο ν.π.δ.δ. ΕΚΕΦΕ Δημόκριτος, η παράστασή του πρέπει να θεωρηθεί ως παρέμβαση υπέρ του κύρους της προσβαλλόμενης πράξης, σύμφωνα με το άρθρο 21 παρ. 2 εδ. β΄ του π.δ. 18/1989.
14. Επειδή, δεν τίθεται ζήτημα αυτεπάγγελτης εξέτασης λόγων που αφορούν την αρμοδιότητα του οργάνου που εξέδωσε την προσβαλλόμενη πράξη, ή άλλων τυπικών λόγων, δεδομένου ότι η αίτηση του αιτούντος προς το ΕΚΕΦΕ Δημόκριτος ήταν απορριπτέα κατά δέσμια αρμοδιότητα και ο αιτών δεν αμφισβητεί τη συνδρομή των κρίσιμων πραγματικών περιστατικών, δηλαδή ότι κατείχε οργανική θέση μόνιμου μέλους του ΕΔΙΠ στο ΕΚΠΑ και είχε αποσπασθεί σε θέση ΠΕ Ειδικών Τεχνικών Επιστημόνων στο ΕΚΕΦΕ Δημόκριτος. Συνεπώς, αν είχαν προβληθεί τέτοιοι λόγοι θα ήταν απορριπτέοι ως αλυσιτελείς (βλ. ΣτΕ 2148/2017, σκ. 9, 530/2003 Ολομ. κ.ά.).
15. Επειδή, με την αίτηση προβάλλεται ότι η προσβαλλόμενη 100/2017 - 4154/9.10.2017 απόφαση του Διευθυντή και Προέδρου του Διοικητικού Συμβουλίου του ΕΚΕΦΕ Δημόκριτος είναι μη νόμιμη και πρέπει να ακυρωθεί, διότι κατ’ ορθή ερμηνεία των κείμενων διατάξεων η αίτησή του να μεταταγεί έπρεπε να γίνει δεκτή. Προβάλλεται επίσης ότι με την προσβαλλόμενη απόφαση παραβιάζονται οι συνταγματικές αρχές της ίσης μεταχείρισης (σε σχέση με υπαλλήλους που είχαν μεταταγεί στο παρελθόν με άλλες νομοθετικές διατάξεις), της αξιοκρατίας και της αναλογικότητας. Οι λόγοι αυτοί είναι απορριπτέοι ως αβάσιμοι, διότι το αίτημα του αιτούντος να μεταταγεί ήταν απορριπτέο ως αβάσιμο κατά δέσμια αρμοδιότητα, σύμφωνα με τις διατάξεις που παρατίθενται στις σκέψεις 3 έως και 5, όπως ερμηνεύθηκαν στη σκέψη 6, με την έννοια δε αυτή οι ανωτέρω διατάξεις δεν αντίκεινται σε καμία συνταγματική διάταξη ή αρχή. Ειδικώς δε όσον αφορά την αρχή της ίσης μεταχείρισης την οποία επικαλείται ο αιτών ο λόγος είναι απορριπτέος προεχόντως ως αλυσιτελής, διότι οι επίμαχες διατάξεις είναι εξαιρετικές (σε σχέση με το σύστημα του ν. 4446/2016) και δεν δύνανται να τύχουν επεκτατικής εφαρμογής (βλ. ΣτΕ 1813/2020, σκ. 16 με περαιτέρω παραπομπές στη νομολογία).
16. Επειδή, προβάλλεται ότι με την προσβαλλόμενη πράξη παραβιάστηκαν οι αρχές της προστασίας της δικαιολογημένης εμπιστοσύνης του διοικούμενου και της χρηστής διοίκησης, διότι από προηγούμενες ενέργειες οργάνων του ΕΚΕΦΕ Δημόκριτος, όπως ιδίως από τη γνωμοδότηση του οικείου υπηρεσιακού συμβουλίου, αλλά και εισηγήσεων και προφορικών διαβεβαιώσεων, δημιουργήθηκε στον αιτούντα η πεποίθηση ότι η αίτησή του θα γινόταν δεκτή. Ο λόγος είναι απορριπτέος ως αβάσιμος, διότι μόνη η έκδοση μη εκτελεστών πράξεων ή προφορικές διαβεβαιώσεις δεν θεμελιώνουν δικαιολογημένη εμπιστοσύνη του διοικούμενου ότι και η τελική εκτελεστή πράξη θα έχει το ίδιο περιεχόμενο. Εν προκειμένω, δε, μη εκτελεστές πράξεις και προφορικές διαβεβαιώσεις, τις οποίες επικαλείται ο αιτών, έχουσες περιεχόμενο αντίθετο από τον νόμο, δεν κάμπτουν τη δέσμια υποχρέωση της Διοίκησης να εκδώσει πράξη απορριπτική του αιτήματος του αιτούντος.
17. Επειδή, προβάλλεται ότι η αιτιολογία της προσβαλλόμενης πράξης είναι πλημμελής. Ο λόγος είναι απορριπτέος ως αλυσιτελής, διότι ανεξαρτήτως της αιτιολογίας την οποία φέρει η προσβαλλόμενη πράξη, το αίτημα του αιτούντος να μεταταγεί ήταν απορριπτέο κατά δέσμια αρμοδιότητα.
18. Επειδή, συνεπώς, πρέπει να γίνει δεκτή η έφεση, να εξαφανισθεί η εκκαλούμενη απόφαση, να εκδικασθεί η αίτηση ακυρώσεως, να απορριφθεί και να γίνει δεκτή η παρέμβαση.
19. Επειδή, το Δικαστήριο, εκτιμώντας τις περιστάσεις απαλλάσσει τον εφεσίβλητο - αιτούντα από τη δικαστική δαπάνη του ΕΚΕΦΕ Δημόκριτος και για τους δύο βαθμούς δικαιοδοσίας και από τη δικαστική δαπάνη του Δημοσίου.
Δ ι ά τ α ύ τ α
Δέχεται την έφεση.
Εξαφανίζει την 696/2021 απόφαση του Διοικητικού Εφετείου Αθηνών.
Δικάζει την αίτηση ακυρώσεως και την απορρίπτει.
Δέχεται την παρέμβαση του Υπουργού Παιδείας και Θρησκευμάτων.
Διατάσσει την κατάπτωση του παραβόλου της αιτήσεως ακυρώσεως.
Απαλλάσσει τον εφεσίβλητο - αιτούντα από τη δικαστική δαπάνη του Εθνικού Κέντρου Έρευνας Φυσικών Επιστημών Δημόκριτος και για τους δύο βαθμούς δικαιοδοσίας και από τη δικαστική δαπάνη του Δημοσίου.
Η διάσκεψη έγινε στην Αθήνα στις 5 Δεκεμβρίου 2022 και η απόφαση δημοσιεύθηκε σε δημόσια συνεδρίαση της 29ης του ίδιου μήνα και έτους.
Ο Πρόεδρος του Γ´ Τμήματος Ο Γραμματέας
Γεώργιος ΤσιμέκαςΝικόλαος Βασιλόπουλος
Κ.Λ. (m)
Αριθμός 2770/2022
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Γ΄
Συνεδρίασε δημόσια στο ακροατήριό του στις 19 Μαΐου 2022, με την εξής σύνθεση: Γεώργιος Τσιμέκας, Αντιπρόεδρος, Προεδρεύων, σε αναπλήρωση της Προέδρου του Τμήματος, που είχε κώλυμα, Μαρλένα Τριπολιτσιώτη, Ιφιγένεια Αργυράκη, Σύμβουλοι, Δημήτριος Βανδώρος, Σπυριδούλα Καρύδα, Πάρεδροι. Γραμματέας ο Αντώνιος Γεωργακόπουλος.
Για να δικάσει την από 20 Μαΐου 2019 αίτηση:
του Χ.Ο. του Ν., κατοίκου Αθηνών (...), ο οποίος παρέστη με τον δικηγόρο Γεώργιο Πάζιο (Α.Μ. 30570), που τον διόρισε με πληρεξούσιο και ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του,
κατά του Υπουργού Παιδείας και Θρησκευμάτων, ο οποίος παρέστη με τον Θωμά Καζάκο, Πάρεδρο του Νομικού Συμβουλίου του Κράτους, ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του.
Με την αίτηση αυτή ο αιτών επιδιώκει να ακυρωθούν: α. η υπ’ αριθμ. Φ.351.1/9/45118/Ε3/22.3.2019 απόφαση του Υπουργού Παιδείας, Έρευνας και Θρησκευμάτων, β. η υπ’ αριθμ. 46/21.3.2019 πράξη του Κεντρικού Συμβουλίου Επιλογής και κάθε άλλη σχετική πράξη ή παράλειψη της Διοικήσεως.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Σπυριδούλας Καρύδα.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινόμενης αίτησης καταβλήθηκε το νόμιμο παράβολο (ηλεκτρονικό παράβολο με κωδικό πληρωμής 277388674959 0719 0017/2019).
2. Επειδή, με την κρινόμενη αίτηση ζητείται η ακύρωση: α) της Φ.351.1/9/45118/Ε3/22.3.2019 απόφασης του Υπουργού Παιδείας, Έρευνας και Θρησκευμάτων με θέμα «Κύρωση τελικών ενιαίων, ανά Περιφερειακή Διεύθυνση Εκπαίδευσης, αξιολογικών πινάκων επιλογής υποψηφίων Περιφερειακών Διευθυντών Εκπαίδευσης» και β) της 46/21.3.2019 πράξης του Κεντρικού Συμβουλίου Επιλογής Διευθυντών Πρωτοβάθμιας και Δευτεροβάθμιας Εκπαίδευσης και των Περιφερειακών Διευθυντών Εκπαίδευσης. 
3. Επειδή, το άρθρο 1 του ν. 702/1977 (Α΄ 268) ορίζει στις παραγράφους 1 και 2, όπως αντικαταστάθηκαν αντιστοίχως με το άρθρο 1 παρ. 1 του ν. 2944/2001 (Α΄ 222) και το άρθρο 47 παρ. 2 του ν. 3900/2010 (Α΄ 213), τα εξής: «1. Στην αρμοδιότητα του τριμελούς διοικητικού εφετείου υπάγεται η εκδίκαση αιτήσεων ακυρώσεως ατομικών πράξεων διοικητικών αρχών που αφορούν: α) το διορισμό και την εν γένει υπηρεσιακή κατάσταση των λειτουργών και υπαλλήλων (πολιτικών, στρατιωτικών και δικαστικών) του Δημοσίου, των οργανισμών τοπικής αυτοδιοίκησης πρώτης και δεύτερης βαθμίδας και των λοιπών νομικών προσώπων δημοσίου δικαίου, β) … 2. Εξακολουθούν να υπάγονται στην κατά πρώτο και τελευταίο βαθμό αρμοδιότητα του Συμβουλίου της Επικρατείας, οι αιτήσεις ακυρώσεως που αφορούν: α) …γ) τον διορισμό και την παύση των μετακλητών ή επί θητεία ανωτάτων υπαλλήλων …στ) την προαγωγή στο βαθμό του Γενικού Διευθυντή ή την ανάθεση καθηκόντων για ορισμένο χρόνο κατόπιν επιλογής σε Προϊσταμένους Γενικών Διευθύνσεων των υπηρεσιών του Δημοσίου και των νομικών προσώπων δημοσίου δικαίου, ζ) …». Εξ άλλου, κατά το άρθρο 34 του ν. 1968/1991 (Α΄ 150), “1. … Στις ακυρωτικές υποθέσεις, για τις οποίες προβλέπει ειδικώς το άρθρο 1 του ν. 702/1977 το Συμβούλιο της Επικρατείας, εάν κρίνει ότι η υπόθεση είναι της αρμοδιότητας του διοικητικού εφετείου, μπορεί να παραπέμψει σε αυτό ή να κρατήσει την υπόθεση και να τη δικάσει κατ’ ουσίαν. 2. Όταν συντρέχει περίπτωση παραπομπής κατά την προηγούμενη παράγραφο, η κρίση περί της νομιμοποιήσεως ή παραστάσεως των διαδίκων ή των πληρεξουσίων, περί της καταβολής τελών και παραβόλου και γενικώς περί της εγκυρότητας του δικογράφου ή του παραδεκτού του ενδίκου μέσου ανήκει στο αρμόδιο δικαστήριο...”. Στο άρθρο 3 παρ. 1 του ίδιου νόμου προβλέπεται ότι «Αρμόδιον κατά τόπον δια την εκδίκασιν των κατά τα ανωτέρω αιτήσεων ακυρώσεως είναι το διοικητικόν εφετείον, εις την περιφέρειαν του οποίου εδρεύει η εκδούσα την πράξιν διοικητική αρχή».
4. Επειδή, στο ν. 4547/2018 (Α΄ 102) «Αναδιοργάνωση των δομών υποστήριξης της πρωτοβάθμιας και δευτεροβάθμιας εκπαίδευσης και άλλες διατάξεις», όπως ίσχυε κατά τον κρίσιμο χρόνο, ήτοι πριν την κατάργηση των άρθρων 1 έως 46 με το άρθρο 242 περ. β΄ του ν. 4823/2021 (Α΄ 136/3.8.2021), οριζόταν στο ΜΕΡΟΣ ΠΡΩΤΟ. ΔΟΜΕΣ ΥΠΟΣΤΗΡΙΞΗΣ ΤΗΣ ΠΡΩΤΟΒΑΘΜΙΑΣ ΚΑΙ ΔΕΥΤΕΡΟΒΑΘΜΙΑΣ ΕΚΠΑΙΔΕΥΣΗΣ. ΚΕΦΑΛΑΙΟ Α΄, ΓΕΝΙΚΕΣ ΔΙΑΤΑΞΕΙΣ στο άρθρο 1 «Πεδίο εφαρμογής» ότι: «Οι διατάξεις του παρόντος Μέρους έχουν εφαρμογή για την οργάνωση και τη στελέχωση των υπηρεσιών της δημόσιας πρωτοβάθμιας και δευτεροβάθμιας εκπαίδευσης.» και στο άρθρο 2 παρ. 1 περ. α΄ και β΄«Ορισμοί» ότι: «Εκτός αν ορίζεται διαφορετικά στις επιμέρους διατάξεις του, για την εφαρμογή του παρόντος Μέρους, ισχύουν οι εξής ορισμοί: α) Στελέχη της εκπαίδευσης: τα στελέχη των παραγράφων 2 και 3 του άρθρου 21 που επιλέγονται σύμφωνα με τα άρθρα 21 έως 36. β) Εκπαιδευτικοί: οι εκπαιδευτικοί των κλάδων της πρωτοβάθμιας και της δευτεροβάθμιας εκπαίδευσης...». Περαιτέρω, στο ΚΕΦΑΛΑΙΟ Β΄, ΠΕΡΙΦΕΡΕΙΑΚΕΣ ΔΟΜΕΣ ΔΙΟΙΚΗΣΗΣ ΚΑΙ ΕΚΠΑΙΔΕΥΤΙΚΗΣ ΥΠΟΣΤΗΡΙΞΗΣ ΤΗΣ ΠΡΩΤΟΒΑΘΜΙΑΣ ΚΑΙ ΔΕΥΤΕΡΟΒΑΘΜΙΑΣ ΕΚΠΑΙΔΕΥΣΗΣ στο άρθρο 3 παρ. 1 περ. α΄ «Αποκεντρωμένες υπηρεσίες πρωτοβάθμιας και δευτεροβάθμιας εκπαίδευσης του Υπουργείου Παιδείας, Έρευνας και Θρησκευμάτων» οριζόταν ότι: «Οι Περιφερειακές Διευθύνσεις Εκπαίδευσης, που προβλέπονται στο άρθρο 49 του π.δ/τος 18/2018 (Α΄ 31), με τις αναφερόμενες στη διάταξη αυτή οργανικές μονάδες που τις απαρτίζουν, περιλαμβάνονται στις αποκεντρωμένες υπηρεσίες του Υπουργείου Παιδείας, Έρευνας και Θρησκευμάτων, οι οποίες οργανώνουν και υποστηρίζουν την παροχή της πρωτοβάθμιας και δευτεροβάθμιας εκπαίδευσης και το έργο των εκπαιδευτικών» και στο άρθρο 18 «Εξουσιοδοτικές διατάξεις» οριζόταν ότι: «1. Με απόφαση του Υπουργού Παιδείας, Έρευνας και Θρησκευμάτων: α) καθορίζονται τα ειδικότερα καθήκοντα και οι αρμοδιότητες των Περιφερειακών Διευθυντών Εκπαίδευσης, των προϊσταμένων των οργανικών μονάδων των Περιφερειακών Διευθύνσεων Εκπαίδευσης, [...]». Περαιτέρω, στο ΚΕΦΑΛΑΙΟ Γ΄, ΕΠΙΛΟΓΗ ΣΤΕΛΕΧΩΝ ΤΗΣ ΕΚΠΑΙΔΕΥΣΗΣ του ίδιου νόμου στο άρθρο 21 «Πίνακες επιλογής στελεχών πρωτοβάθμιας και δευτεροβάθμιας εκπαίδευσης» οριζόταν ότι: «1. Για την πλήρωση των θέσεων των στελεχών της δημόσιας εκπαίδευσης επιλέγονται εκπαιδευτικοί με βάση αξιολογικούς πίνακες επιλογής και προτάσεις, που καταρτίζονται σύμφωνα με τις διατάξεις του παρόντος Κεφαλαίου. 2. Για την επιλογή και τοποθέτηση στις παραπάνω θέσεις τα αρμόδια, σύμφωνα με τα άρθρα 25 και 26, όργανα καταρτίζουν τους εξής αξιολογικούς πίνακες επιλογής, οι οποίοι ισχύουν από την κύρωσή τους έως την 31η Ιουλίου του τρίτου έτους που ακολουθεί: α) Περιφερειακών Διευθυντών Εκπαίδευσης β) Διευθυντών Πρωτοβάθμιας Εκπαίδευσης...», στο άρθρο 22 παρ. 2 «Προϋποθέσεις επιλογής» ότι: «Περιφερειακοί Διευθυντές Εκπαίδευσης και Διευθυντές Πρωτοβάθμιας και Δευτεροβάθμιας Εκπαίδευσης επιλέγονται εκπαιδευτικοί με δωδεκαετή τουλάχιστον εκπαιδευτική υπηρεσία στην πρωτοβάθμια ή δευτεροβάθμια εκπαίδευση, οι οποίοι έχουν ασκήσει διδακτικά καθήκοντα σε σχολικές μονάδες για δέκα (10) τουλάχιστον έτη Διευθυντές Πρωτοβάθμιας και Δευτεροβάθμιας Εκπαίδευσης επιλέγονται εκπαιδευτικοί της οικείας βαθμίδας...», στο άρθρο 28 «Κατάρτιση αξιολογικών πινάκων επιλογής» ότι: «1. Το αρμόδιο συμβούλιο επιλογής, σε συνεδρίασή του που πραγματοποιείται μέσα σε δέκα (10) ημέρες από τη λήξη της προθεσμίας υποβολής των υποψηφιοτήτων που προβλέπεται στην προκήρυξη, επιλέγει τους υποψηφίους που έχουν τα τυπικά προσόντα για να γίνουν δεκτοί στη διαδικασία επιλογής και καταρτίζει σχετικούς πίνακες κατ` αλφαβητική σειρά … . 3. Το συμβούλιο επιλογής καταρτίζει πίνακες των υποψηφίων με αξιολογική σειρά, σύμφωνα με τα κριτήρια επιλογής των περιπτώσεων α΄ και β΄ της παραγράφου 1 του άρθρου 23. Οι πίνακες κοινοποιούνται και αναρτώνται στο διαδίκτυο, σύμφωνα με το δεύτερο εδάφιο της παραγράφου 1, ενώ οι υποψήφιοι μπορούν να υποβάλουν έγγραφες ενστάσεις σε προθεσμία τριών (3) εργάσιμων ημερών από την ανάρτησή τους… 8. Μέσα σε πέντε (5) ημέρες από την κατάρτισή τους οι τελικοί πίνακες επιλογής υποβάλλονται από τον πρόεδρο του συμβουλίου στο αρμόδιο όργανο για την κύρωσή τους, σύμφωνα με την παράγραφο 4 του άρθρου 21». Περαιτέρω, στο άρθρο 29 παρ. 1 και 2 «Τοποθέτηση στελεχών εκπαίδευσης» ότι: «1. Η τοποθέτηση των στελεχών της εκπαίδευσης πραγματοποιείται με βάση τη σειρά κατάταξής τους στον οικείο αξιολογικό πίνακα, σύμφωνα με την παράγραφο 2 του άρθρου 21, ή την πρόταση του αρμόδιου οργάνου επιλογής, σύμφωνα με την παράγραφο 3 του ίδιου άρθρου, σε συνδυασμό με τη σειρά προτίμησής τους, η οποία δηλώνεται σύμφωνα με την παράγραφο 4 του άρθρου 27. 2. Οι εγγεγραμμένοι στους πίνακες επιλογής Περιφερειακών Διευθυντών Εκπαίδευσης και Διευθυντών Πρωτοβάθμιας και Δευτεροβάθμιας Εκπαίδευσης τοποθετούνται σε κενές και κενούμενες θέσεις, με απόφαση του Υπουργού Παιδείας, Έρευνας και Θρησκευμάτων, ύστερα από πρόταση του Κεντρικού Συμβουλίου Επιλογής…» και στο άρθρο 30 παρ.1 «Θητεία στελεχών και ανάληψη υπηρεσίας» ότι: «Η επιλογή και τοποθέτηση των στελεχών της εκπαίδευσης γίνεται για τριετή θητεία, η οποία ξεκινά με την τοποθέτησή τους και λήγει την 31η Ιουλίου του τρίτου έτους που ακολουθεί την επιλογή τους. Η επιλογή και η τοποθέτηση στις κενούμενες θέσεις γίνεται για το υπόλοιπο της θητείας αυτής. Όσοι τοποθετούνται σε θέσεις στελεχών της εκπαίδευσης εξακολουθούν να ασκούν τα καθήκοντά τους και μετά τη λήξη της θητείας τους, μέχρι την ανάληψη της υπηρεσίας των νέων στελεχών». Εξάλλου, και στο άρθρο 14 της κατ’ εξουσιοδότηση των άρθρων 21 και 35 του ως άνω νόμου εκδοθείσας Φ. 353.1/23/183930/Ε3 (Β΄ 4940) απόφασης του Υπουργού Παιδείας, Έρευνας και Θρησκευμάτων, όπως αυτή ίσχυε κατά τον κρίσιμο χρόνο, δηλαδή πριν από την κατάργησή της με το άρθρο 242 περ. γ΄ του ν. 4823/2021, οριζόταν ότι: «Η επιλογή και τοποθέτηση των Περιφερειακών Διευθυντών Εκπαίδευσης γίνεται για τριετή θητεία, η οποία ξεκινά με την τοποθέτηση τους και λήγει την 31η Ιουλίου του τρίτου έτους που ακολουθεί την επιλογή τους. Η επιλογή και τοποθέτηση στις κενούμενες θέσεις γίνεται για το υπόλοιπο της θητείας αυτής. Οι τοποθετούμενοι σε κενές ή κενούμενες θέσεις εξακολουθούν να ασκούν τα καθήκοντά τους και μετά τη λήξη της θητείας τους μέχρι την ανάληψη της υπηρεσίας των νέων». Τέλος, στο ΜΕΡΟΣ ΠΕΜΠΤΟ, ΛΟΙΠΕΣ ΔΙΑΤΑΞΕΙΣ ΚΕΦΑΛΑΙΟ Α΄ ΠΡΩΤΟΒΑΘΜΙΑ ΚΑΙ ΔΕΥΤΕΡΟΒΑΘΜΙΑ ΕΚΠΑΙΔΕΥΣΗ στο άρθρο 84 παρ. 4 ορίζεται ότι: «Η παρ. 29 του άρθρου 14 του ν. 2817/2000 τροποποιείται: α) Η περίπτωση ε΄ αντικαθίσταται ως εξής: ≪ε) Στην έδρα κάθε περιφέρειας του Κράτους λειτουργεί περιφερειακή διεύθυνση πρωτοβάθμιας και δευτεροβάθμιας εκπαίδευσης, η οποία υπάγεται στον Γενικό/Διοικητικό Γραμματέα του Υπουργείου Παιδείας, Έρευνας και Θρησκευμάτων. Στην περιφερειακή διεύθυνση εκπαίδευσης προΐσταται περιφερειακός διευθυντής εκπαίδευσης, που προέρχεται από εκπαιδευτικούς της δημόσιας πρωτοβάθμιας και δευτεροβάθμιας εκπαίδευσης.≫. β) Η περίπτωση ζ΄ αντικαθίσταται ως εξής: ≪ζ) Οι περιφερειακοί διευθυντές εκπαίδευσης υπάγονται στο Γενικό/Διοικητικό Γραμματέα του Υπουργείου Παιδείας, Έρευνας και Θρησκευμάτων και ασκούν τη διοίκηση, τον έλεγχο και την εποπτεία των περιφερειακών υπηρεσιών πρωτοβάθμιας και δευτεροβάθμιας εκπαίδευσης, των ιδιωτικών σχολικών μονάδων, των κέντρων ξένων γλωσσών και φροντιστηρίων, των λοιπών στελεχών της εκπαίδευσης και όλων των εκπαιδευτικών πρωτοβάθμιας και δευτεροβάθμιας εκπαίδευσης που υπηρετούν στην περιοχή τους, εκτός των αρμοδιοτήτων που ρητά επιφυλάσσει ο Υπουργός Παιδείας, Έρευνας και Θρησκευμάτων με απόφασή του» και στην παρ. 5 ότι: «Για τα θέματα υπηρεσιακής κατάστασης των Περιφερειακών Διευθυντών Εκπαίδευσης αρμόδιο υπηρεσιακό συμβούλιο είναι το Κ.Υ.Σ.Π.Ε. ή το Κ.Υ.Σ.Δ.Ε., κατά περίπτωση, το οποίο και γνωμοδοτεί για την απαλλαγή από τα καθήκοντά τους σύμφωνα με την παράγραφο1 του άρθρου 31» και στο άρθρο 110 «Καταργούμενες διατάξεις» ορίζεται ότι: «1. Με την επιφύλαξη του άρθρου 20 και ιδίως των παρ. 8, 9 και 12 έως και 15 του άρθρου αυτού, καταργείται κάθε διάταξη που βρίσκεται σε αντίθεση προς τις διατάξεις του παρόντος και, ιδίως, οι εξής: α)... ζ) η παράγραφος 14 του άρθρου 8, η περίπτωση δ΄ της παραγράφου 29 του άρθρου 14 και οι περιπτώσεις στ΄, η΄, ια΄ και ιβ΄ της παρ. 29 του άρθρου 14 του ν. 2817/2000, η) … ιδ) τα άρθρα 10 έως και 28, οι παράγραφοι 1 έως και 7 του άρθρου 29 και οι παράγραφοι 1 έως και 9 του άρθρου 32, καθώς και ο τίτλος «Προγραμματισμός και αξιολόγηση της δράσης των σχολικών μονάδων και των εκπαιδευτικών» του ιδίου άρθρου του ν. 3848/2010...». Τέλος, στο άρθρο 232 παρ. 1 «Μεταβατικές διατάξεις Κεφαλαίου Β΄» του ν. 4823/2021 ρητώς προβλέφθηκε ότι «Τα στελέχη της εκπαίδευσης που έχουν επιλεγεί, σύμφωνα με τα άρθρα 21 έως 36 του ν. 4547/2018, όπως ίσχυαν έως την έναρξη ισχύος του παρόντος, εξακολουθούν να ασκούν τα καθήκοντά τους μέχρι την επιλογή, τοποθέτηση και ανάληψη υπηρεσίας των νέων στελεχών, σύμφωνα με το Κεφάλαιο Β΄ του Μέρους Β΄ του παρόντος και τουλάχιστον έως τη λήξη της θητείας για την οποία έχουν επιλεγεί…».
5. Επειδή, όπως προκύπτει από τα στοιχεία του φακέλου, με την Φ. 350.2/9/183909/Ε3/7.11.2018 απόφαση του Υπουργού Παιδείας, Έρευνας και Θρησκευμάτων προκηρύχθηκε η πλήρωση δεκατριών (13) θέσεων Περιφερειακών Διευθυντών Εκπαίδευσης, κατ’ εφαρμογή των διατάξεων του Κεφαλαίου Γ΄ του ν. 4547/2018. Ο αιτών, εκπαιδευτικός, υπέβαλε την 25930/22.11.2018 αίτηση υποψηφιότητας για τη θέση του Περιφερειακού Διευθυντή Εκπαίδευσης της Περιφερειακής Διεύθυνσης Εκπαίδευσης Νοτίου Αιγαίου και όπως προκύπτει από τον προσβαλλόμενο πίνακα κατάταξης κατετάγη τέταρτος στην αξιολογική σειρά κατάταξης. Ακολούθησε η έκδοση της Φ.351.1/11/48020/Ε3/28.3.2019 απόφασης του ίδιου Υπουργού με θέμα «Τοποθέτηση Περιφερειακών Διευθυντών Εκπαίδευσης», με την οποία τοποθετήθηκαν οι επιλεγέντες περιφερειακοί διευθυντές εκπαίδευσης και ειδικότερα ο επιλεγείς Διευθυντής Περιφερειακός Διευθυντής Εκπαίδευσης της Περιφερειακής Διεύθυνσης Εκπαίδευσης Νοτίου Αιγαίου, κατά παράλειψη του αιτούντος.
6. Επειδή, οι προσβαλλόμενες με την κρινόμενη αίτηση πράξεις ανάγονται στην επιλογή περιφερειακών διευθυντών εκπαίδευσης. Πρόκειται δηλαδή για διαφορά η οποία ως αφορώσα την πλήρωση θέσης, όχι με προαγωγή σε βαθμό που χαρακτηρίζεται ως ανώτατος από διάταξη νόμου, [δοθέντος άλλωστε ότι σε καμία από τις διατάξεις των εφαρμοστέων νομοθετημάτων που μνημονεύονται στην σκέψη 4 της παρούσας απόφασης, ο περιφερειακός διευθυντής εκπαίδευσης δεν χαρακτηρίζεται ως ανώτατος, ούτε προσδιορίζεται με παραπομπή σε άλλη νομοθεσία η βαθμίδα της ιεραρχίας του ως ανώτατη (πρβλ. ΣτΕ 112/2012)], αλλά με ανάθεση καθηκόντων, μετά από επιλογή, για ορισμένη θητεία, σύμφωνα με τη διαδικασία που διαγράφεται στο Κεφάλαιο Γ΄ του ν. 4547/2018, σχετίζεται με την υπηρεσιακή κατάσταση δημοσίων υπαλλήλων (βλ. ΣτΕ 2822/2019, 1422/2019, πρβλ. ΣτΕ 112/2012, 3014/2011, 1716/2011, 1844/2008, 319/2008, ΣτΕ σε συμβ. 256/2018, 187/2017) και συνεπώς, η εκδίκασή της, σύμφωνα με τα προεκτεθέντα, δεν ανήκει στην αρμοδιότητα του Συμβουλίου της Επικρατείας, αλλά στην αρμοδιότητα του διοικητικού εφετείου. Επομένως, η υπόθεση πρέπει να παραπεμφθεί στο αρμόδιο και κατά τόπον Διοικητικό Εφετείο Αθηνών, σύμφωνα με τις διατάξεις του άρθρου 3 παρ. 1 του ν. 702/1977 (Α΄ 8) και του άρθρου 34 παρ. 1 και 2 του ν. 1968/1991, το οποίο είναι αρμόδιο να αποφανθεί και για κάθε ζήτημα παραδεκτού της υπό κρίση αίτησης.
Δ ι ά τ α ύ τ α
Παραπέμπει την υπόθεση στο Διοικητικό Εφετείο Αθηνών, κατά το σκεπτικό.
Η διάσκεψη έγινε στην Αθήνα στις 6 Ιουνίου 2022
Ο Προεδρεύων ΑντιπρόεδροςΟ Γραμματέας
Γεώργιος ΤσιμέκαςΑντώνιος Γεωργακόπουλος
και η απόφαση δημοσιεύθηκε σε δημόσια συνεδρίαση της 29ης Δεκεμβρίου 2022.
Ο Πρόεδρος του Γ´ ΤμήματοςΟ Γραμματέας
Γεώργιος ΤσιμέκαςΝικόλαος Βασιλόπουλος
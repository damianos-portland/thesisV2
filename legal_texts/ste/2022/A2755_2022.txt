Β.Κ.(m)
Αριθμός 2755/2022
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Γ΄
Συνεδρίασε δημόσια στο ακροατήριό του στις 7 Οκτωβρίου 2021, με την εξής σύνθεση: Γεώργιος Τσιμέκας, Αντιπρόεδρος, Προεδρεύων, σε αναπλήρωση του Πρόεδρου του Τμήματος, που είχε κώλυμα, Αναστασία-Μαρία Παπαδημητρίου, Μαρλένα Τριπολιτσιώτη, Ιφιγένεια Αργυράκη, Ελένη Γεωργούτσου, Σύμβουλοι, Ελευθέριος Μελισσαρίδης, Τρισεύγενη Βαρουφάκη, Πάρεδροι. Γραμματέας ο Νικόλαος Βασιλόπουλος.
Για να δικάσει την από 25 Σεπτεμβρίου 2019 έφεση:
του Υπουργού Παιδείας και Θρησκευμάτων, ο οποίος παρέστη με την Μαρίκα Γερασίμου, Πάρεδρο του Νομικού Συμβουλίου του Κράτους, η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της,
κατά των: 1. ΑΑ του Α., 2. ΠΛτου Σ. 3. ΔΠ του Π., 4. ΜΦ του Ι., 5. ΜΚ του Χ. και 6. ΣΛ του Κ. κατοίκων Θεσσαλονίκης, οι οποίοι δεν παρέστησαν,
και κατά της υπ’ αριθμ. 169/2018 απόφασης του Διοικητικού Εφετείου Θεσσαλονίκης.
Η εκδίκαση άρχισε με την ανάγνωση της εκθέσεως της εισηγήτριας, Συμβούλου Ελένης Γεωργούτσου.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινόμενης έφεσης υπέρ του νόμου δεν απαιτείται η καταβολή παραβόλου.
2. Επειδή, με την έφεση αυτή ζητείται η εξαφάνιση υπέρ του νόμου της 169/2018 απόφασης του Διοικητικού Εφετείου Θεσσαλονίκης. Με την εν λόγω απόφαση έγινε δεκτή αίτηση ακύρωσης των εφεσιβλήτων, εκπαιδευτικών, οι οποίοι μετατάχθηκαν από τη Δευτεροβάθμια Εκπαίδευση (Δ.Ε.) στην Πρωτοβάθμια Εκπαίδευση (Π.Ε.) κατ’ εφαρμογή του άρθρου 82 παρ. 11 του ν. 4172/2013, ακυρώθηκαν: α) οι 8130, 8077, 8085, 8045, 8089 και 8128/10.4.2017 πράξεις της Διευθύντριας της Διεύθυνσης Π.E. Ανατολικής Θεσσαλονίκης με τις οποίες γνωστοποιήθηκε στους ανωτέρω ότι με την 11/6.4.2017 απόφαση του Περιφερειακού Υπηρεσιακού Συμβουλίου Πρωτοβάθμιας Εκπαίδευσης (Π.ΥΣ.Π.Ε.) Αν. Θεσσαλονίκης απορρίφθηκαν οι ενστάσεις τους κατά του προσωρινού πίνακα μοριοδότησης αιτήσεων βελτίωσης/οριστικής τοποθέτησης/μετάθεσης για το σχολικό έτος 2017-2018, όσον αφορά, ειδικότερα, στον τρόπο υπολογισμού των μορίων για το κριτήριο των συνθηκών διαβίωσης βάσει του άρθρου 16 του π.δ. 50/1996 και β) ο 8173/6.4.2017 σχετικός οριστικός πίνακας, κατά το μέρος που αφορά τους εφεσιβλήτους και αναπέμφθηκε, περαιτέρω, η υπόθεση στη Διοίκηση, προκειμένου να προβεί σε νέα κατάταξη των εφεσιβλήτων στους οικείους πίνακες κατά τα διαλαμβανόμενα στο σκεπτικό της.
3. Επειδή, στη διάταξη της παρ. 3 του άρθρου 58 του π.δ. 18/1989 (Α΄ 8) ορίζεται ότι: “Έφεση μπορούν να ασκήσουν οι κατά την πρωτόδικη ακυρωτική δίκη διάδικοι, μέσα σε προθεσμία εξήντα ημερών που αρχίζει από την επόμενη της ημέρας που κοινοποιήθηκε η απόφαση με επιμέλεια του διαδίκου και πάντως μέσα σε ένα έτος από τη δημοσίευσή της”. Εξ άλλου, με τη διάταξη της παρ. 9 του άρθρου 14 του ν. 3038/2002 (Α΄ 180) προστέθηκε στο άρθρο 58 του ανωτέρω π.δ παράγραφος 4, η οποία ορίζει τα εξής: “Μετά την πάροδο της προθεσμίας της προηγούμενης παραγράφου, ο αρμόδιος υπουργός, ο υπουργός που εποπτεύει το διάδικο νομικό πρόσωπο ή ο Γενικός Επίτροπος των τακτικών διοικητικών δικαστηρίων μπορούν να ασκήσουν έφεση κατά οριστικής απόφασης του διοικητικού εφετείου, ακόμη και αν δεν υπόκειται σε έφεση, αλλά μόνο υπέρ του νόμου, χωρίς αποτέλεσμα μεταξύ των διαδίκων. Οι εφέσεις υπέρ του νόμου ασκούνται σύμφωνα με τις διατάξεις της παραγράφου 5 του άρθρου 19”.
4. Επειδή, όπως αναφέρεται στην εισηγητική έκθεση του ν. 3038/2002, η θέσπιση του ένδικου μέσου της έφεσης υπέρ του νόμου κατά των οριστικών αποφάσεων, που εκδίδονται από τα διοικητικά εφετεία στο πλαίσιο της ακυρωτικής τους αρμοδιότητας, επιβλήθηκε από την ανάγκη εξυπηρέτησης της ενοποιητικής αποστολής που επιτελεί η νομολογία του Συμβουλίου της Επικρατείας. Η έφεση υπέρ του νόμου δεν αποτελεί γνήσιο ένδικο μέσο, αλλά ιδιόρρυθμη δικαστική προσφυγή, η οποία αποβλέπει στην άρση νομικών σφαλμάτων χάριν της ομοιόμορφης ερμηνείας των κανόνων δικαίου και, για τον λόγο αυτό, η απόφαση που εκδίδεται επί της έφεσης υπέρ του νόμου δεν επάγεται έννομες συνέπειες για τους διαδίκους στη δίκη κατά την οποία εκδόθηκε η προσβαλλόμενη απόφαση. Η εν λόγω έφεση, παρά το ότι εντάσσεται συστηματικά στο άρθρο 58 του π.δ. 18/1989 που φέρει τον τίτλο “Παραδεκτό” και περιλαμβάνει τις προϋποθέσεις παραδεκτού του ενδίκου μέσου της έφεσης κατά απόφασης διοικητικού εφετείου η οποία έχει εκδοθεί επί αιτήσεως ακυρώσεως, δεν συνδέεται με τις δικονομικές προϋποθέσεις της παρ.2 του άρθρου 12 του ν. 3900/2010 και, επομένως, επιτρέπεται να αποτελέσουν αντικείμενο έφεσης υπέρ του νόμου ζητήματα τα οποία ενδείκνυται να αχθούν προ κρίση ενώπιον του Συμβουλίου της Επικρατείας, χωρίς να απαιτείται προβολή ισχυρισμών του ως άνω άρθρου για το παραδεκτό της ασκηθείσας έφεσης (βλ. ΣτΕ 2204/2020 επτ., 1435/2021 κ.ά.).
5. Επειδή, ως εκ της φύσης και των συνεπειών της έφεσης υπέρ του νόμου, δεν απαιτείται η κατά το άρθρο 21 παρ. 1 του π.δ. 18/1989 κοινοποίηση αντιγράφων της έφεσης καθώς και της πράξης ορισμού εισηγητή και δικασίμου στους διαδίκους της αρχικής δίκης (βλ. ΣτΕ 698/2018, 862/2016, 2977/2014 επτ. κ.ά.). Εν όψει των ανωτέρω, νομίμως συζητήθηκε η κρινόμενη υπόθεση καίτοι δεν παρέστησαν οι εφεσίβλητοι, επί αιτήσεως ακυρώσεως των οποίων εκδόθηκε η ήδη προσβαλλόμενη απόφαση, αν και, εν προκειμένω, κλητεύθηκαν νομίμως (βλ. το από 28.12.2020 αποδεικτικό επίδοσης της έφεσης και της ως άνω πράξης στον δικηγόρο που παρέστη ενώπιον του δικάσαντος διοικητικού εφετείου).
6. Επειδή, στο άρθρο 1 παρ. 1 περ. α΄ του ν. 702/1977 (Α΄ 268), όπως η διάταξη αυτή αντικαταστάθηκε από το άρθρο 1 παρ. 1 του ν. 2944/2001 (Α΄ 222), ορίζεται ότι: “Στην αρμοδιότητα του τριμελούς διοικητικού εφετείου υπάγεται η εκδίκαση αιτήσεων ακυρώσεως ατομικών πράξεων διοικητικών αρχών που αφορούν α) τον διορισμό και την εν γένει υπηρεσιακή κατάσταση των λειτουργών και υπαλλήλων (πολιτικών, στρατιωτικών και δικαστικών) του Δημοσίου, των οργανισμών τοπικής αυτοδιοίκησης πρώτης και δεύτερης βαθμίδας και των λοιπών νομικών προσώπων δημοσίου δικαίου, β)…”. Περαιτέρω, στο άρθρο 5Α του ίδιου ν. 702/1977, το οποίο προστέθηκε με το άρθρο 3 του ν. 2944/2001, όπως αντικαταστάθηκε, τελικώς, από το άρθρο 47 παρ. 3 του ν. 3900/2010 (Α΄ 213), ορίζονται τα εξής: “Οι αποφάσεις των διοικητικών εφετείων που εκδίδονται επί των διαφορών των περιπτώσεων α΄ ... της παραγράφου 1 του άρθρου 1 του παρόντος νόμου δεν υπόκεινται σε έφεση. Εξαιρούνται και υπόκεινται σε έφεση οι διαφορές που αφορούν: α) το διορισμό με διαδικασία μη υποκείμενη στον έλεγχο του Α.Σ.Ε.Π., τη μετάταξη, την προαγωγή σε βαθμό που χαρακτηρίζεται ανώτατος από διάταξη νόμου και τη λύση της υπαλληλικής σχέσης των υπαλλήλων (πολιτικών και δικαστικών) του Δημοσίου, των Οργανισμών Τοπικής Αυτοδιοίκησης πρώτης και δεύτερης βαθμίδας και των λοιπών νομικών προσώπων δημοσίου δικαίου, β) …”.
7. Επειδή, όπως έχει κριθεί (πρβλ. ΣτΕ 1636/2020, 1419/2019, 77/2017), κατά την έννοια των παρατεθεισών στην προηγούμενη σκέψη διατάξεων, οι κατά το άρθρο 1 παρ. 1 περ. α΄ του ν. 702/1977 αποφάσεις των διοικητικών εφετείων επί διαφορών από ατομικές πράξεις (ή παραλείψεις), οι οποίες δεν αφορούν διορισμό ή πρόσληψη προσωπικού του Δημοσίου ή άλλη περίπτωση από τις ρητώς εξαιρούμενες από τον γενικό κανόνα του ανεκκλήτου, που τίθεται με την περίπτωση α΄ του άρθρου 5Α του ν. 702/1977, αλλά την εν γένει υπηρεσιακή κατάσταση του εν λόγω προσωπικού, είναι ανέκκλητες (πρβλ. ΣτΕ 1636/2020, 1419/2019, 77/2017). Άλλωστε, η διάταξη του άρθρου 5Α του ν. 702/1977, με την οποία θεσπίζεται κατ’ εξαίρεση το εκκλητό των οριζόμενων σε αυτήν κατηγοριών αποφάσεων, είναι στενώς ερμηνευτέα και, ως εκ τούτου, δεν δύναται να τύχει επεκτατικής εφαρμογής και σε άλλες κατηγορίες υποθέσεων που δεν καταλαμβάνονται από το γράμμα της (βλ. ΣτΕ 2235/2021, 179-180/2019, βλ. Σ.τ.Ε. 58/2020 σε συμβούλιο).
8. Επειδή, εν προκειμένω, η εκκαλούμενη απόφαση εκδόθηκε επί διαφοράς που δεν αφορά την προηγηθείσα βάσει του άρθρου 82 παρ. 11 του ν. 4172/2013 μετάταξη των εφεσιβλήτων εκπαιδευτικών, αλλά στην, εν συνεχεία, μετά τη μετάταξη, υπηρεσιακή τους κατάσταση και ειδικότερα τον τρόπο υπολογισμού, βάσει του άρθρου 16 παρ. 8 του π.δ. 50/1996, των μονάδων για το κριτήριο των συνθηκών διαβίωσης στην έδρα των σχολείων όπου υπηρέτησαν, το οποίο, μεταξύ άλλων, λαμβάνεται υπόψη, σύμφωνα με το ανωτέρω π.δ., για τις τοποθετήσεις και μεταθέσεις αυτών. Συνεπώς, εφόσον η ένδικη διαφορά δεν εμπίπτει στην εξαιρετική διάταξη της περ. α΄ του άρθρου 5Α του ν. 702/1977, κατά την οποία υπόκεινται σε έφεση οι αποφάσεις επί διαφορών που αφορούν, μεταξύ άλλων, τη μετάταξη των υπαλλήλων (πολιτικών και δικαστικών) του Δημοσίου, η εκκαλούμενη απόφαση είναι, σύμφωνα με τον γενικό κανόνα του ίδιου άρθρου, ανέκκλητη. Κατόπιν τούτου, η εκκαλούσα Υπουργός, η οποία υπήρξε διάδικος στην πρωτόδικη ακυρωτική δίκη, παραδεκτώς άσκησε την κρινόμενη έφεση ως έφεση υπέρ του νόμου, δεδομένου ότι η προσβαλλόμενη με αυτήν απόφαση είναι, σύμφωνα με τα προεκτεθέντα, ανέκκλητη.
9. Επειδή, στο άρθρο 82 παρ. 11 του ν. 4172/2013 (Α΄ 167), όπως τροποποιήθηκε με το άρθρο 73 παρ. 2 του ν. 4174/2013 (Α΄ 170), ορίζεται ότι: «Για το σχολικό έτος 2013-2014, ο ποσοτικός προσδιορισμός των κενών θέσεων στην πρωτοβάθμια και δευτεροβάθμια εκπαίδευση, των υπηρεσιακών αναγκών, καθώς και το πλεονάζον εκπαιδευτικό προσωπικό ανά ειδικότητα και Διεύθυνση Εκπαίδευσης, γίνεται με διαπιστωτική πράξη που εκδίδεται από τον Υπουργό Παιδείας και Θρησκευμάτων … με βάση την επεξεργασία και το συσχετισμό των στοιχείων που έχουν καταχωρηθεί, με ευθύνη των Διευθυντών Εκπαίδευσης, στο προβλεπόμενο στο άρθρο 7 του ν. 3848/2010 (Α΄ 71) ηλεκτρονικό σύστημα. Με βάση τον ανωτέρω προσδιορισμό, με απόφαση του Υπουργού Παιδείας και Θρησκευμάτων καθορίζεται ο αριθμός των εκπαιδευτικών, ανά ειδικότητα και Διεύθυνση Εκπαίδευσης, που υποχρεωτικά μετατάσσονται στις οριζόμενες στην ίδια απόφαση κενές ή συνιστώμενες με την πράξη μετάταξης θέσεις εκπαιδευτικού ή διοικητικού προσωπικού, συναφούς ή μη κλάδου της ίδιας κατηγορίας, με το βαθμό και το Μ.Κ. που κατέχουν, σε υπηρεσίες ή φορείς του Υπουργείου Παιδείας και Θρησκευμάτων, με ταυτόχρονη κατάργηση ισάριθμων κενών ή κενούμενων, εφόσον δεν υπάρχουν, οργανικών θέσεων της αυτής, ανώτερης ή και κατώτερης κατηγορίας. Με την ίδια απόφαση καλούνται οι ενδιαφερόμενοι εκπαιδευτικοί να υποβάλουν σχετική αίτηση προτίμησης. Ακολούθως συντάσσεται αξιολογικός πίνακας κατάταξης των εκπαιδευτικών που επέβαλαν σχετική αίτηση με βάση τα κάτωθι κριτήρια: α) συνολική προϋπηρεσία, β) οικογενειακοί λόγοι, γ) συνθήκες διαβίωσης στις έδρες των σχολείων που υπηρέτησαν, δ) κατοχή επιπλέον πτυχίου, ε) κατοχή μεταπτυχιακού και στ) κατοχή διδακτορικού. Ο συνολικός υπολογισμός των μορίων γίνεται σύμφωνα με το άρθρο 16 του π.δ. 50/1996 (Α΄ 45), όπως τροποποιήθηκε και ισχύει. … Με βάση την κατάταξη στον ανωτέρω αξιολογικό πίνακα, με απόφαση του Υπουργού Παιδείας και Θρησκευμάτων, οι εκπαιδευτικοί μετατάσσονται υποχρεωτικά. ...».
10. Επειδή, το π.δ. 50/1996 «Μεταθέσεις και τοποθετήσεις των εκπαιδευτικών της δημόσιας Πρωτοβάθμιας και Δευτεροβάθμιας Εκπαίδευσης» (Α΄ 45), που εκδόθηκε κατ’ επίκληση του άρθρου 16 κεφ. Β΄ παρ. 8 του ν. 1566/1985 (Α΄ 167), όπως αυτό αντικαταστάθηκε από το άρθρο 5 παρ. 3 του ν. 1824/1988 (Α´ 296), ορίζει στο άρθρο 16 με τον τίτλο «Κριτήρια για τις μεταθέσεις και τοποθετήσεις», όπως αυτό ίσχυε κατά τον κρίσιμο χρόνο μετά την τροποποίησή του με το άρθρο 1 του π.δ. 39/1998 (Α´ 45), ότι: «1. Κριτήρια για τις μεταθέσεις και τοποθετήσεις των εκπαιδευτικών αρμοδιότητας ΚΥΣΠΕ - ΚΥΣΔΕ σύμφωνα με τις διατάξεις αυτού του Π.Δ. είναι: α) η συνολική υπηρεσία, β) η συνυπηρέτηση, γ) οι οικογενειακοί λόγοι, δ) οι συνθήκες διαβίωσης στις έδρες των σχολείων όπου υπηρέτησαν ή υπηρετούν, ε) η εντοπιότητα, στ) η πρώτη προτίμηση. 2. Κριτήρια για τις μεταθέσεις και τοποθετήσεις των εκπαιδευτικών αρμοδιότητας ΠΥΣΠΕ - ΠΥΣΔΕ σύμφωνα με τις διατάξεις αυτού του Π.Δ. είναι: α) η συνολική υπηρεσία, β) οι οικογενειακοί λόγοι, γ) οι συνθήκες διαβίωσης στις έδρες των σχολείων όπου υπηρέτησαν ή υπηρετούν δ) η συνυπηρέτηση, ε) η εντοπιότητα. 3. ...4. ...5. ...6. ...7. ...8. Οι εκπαιδευτικοί της Α/θμιας και της Β/θμιας Εκπαίδευσης λαμβάνουν μονάδες μετάθεσης ανάλογα με τις συνθήκες διαβίωσης στην έδρα λειτουργίας των σχολείων όπου υπηρέτησαν ή υπηρετούν. Οι εκπαιδευτικοί που προέρχονται από μετάταξη από την Α/θμια ή Β/θμια εκπαίδευση ή από την εκκλησιαστική εκπαίδευση λαμβάνουν τις μονάδες μετάθεσης της πλησιέστερης σχολικής μονάδας που υπηρετούσαν μέχρι την ημερομηνία δημοσίευσης της απόφασης μετάταξής τους. Οι μονάδες μετάθεσης για το κριτήριο αυτό υπολογίζονται με βάση τα εξής: α) Οι σχολικές μονάδες της Πρωτοβάθμιας Εκπαίδευσης κατατάσσονται σε δέκα κατηγορίες, τις Α, Β, Γ, Δ, Ε, ΣΤ, Ζ, Η, Θ, Ι, και οι σχολικές μονάδες της Δευτεροβάθμιας Εκπαίδευσης κατατάσσονται σε δώδεκα (12) κατηγορίες, τις Α, Β, Γ, Δ, Ε, ΣΤ, Ζ, Η, Θ, Ι, ΙΑ και ΙΒ, με απόφαση του Υπουργού Εθνικής Παιδείας και Θρησκευμάτων, ύστερα από πρόταση των αρμοδίων Κεντρικών Υπηρεσιακών Συμβουλίων τα οποία λαμβάνουν υπόψη και τη γνώμη των δευτεροβάθμιων συνδικαλιστικών οργανώσεων των εκπαιδευτικών και τις εισηγήσεις των περιφερειακών υπηρεσιακών συμβουλίων αυτών, οι οποίες διαμορφώνονται σε συνεργασία με τα αρμόδια πρωτοβάθμια συνδικαλιστικά όργανα, με βάση τα παρακάτω κριτήρια (i) τον πληθυσμό της έδρας των σχολείων, (ii) τις συνθήκες διαβίωσης εκεί των εκπαιδευτικών, (iii) την οργανικότητα, (iv) την απόστασή τους από την έδρα του Νομού, (v) τις συγκοινωνιακές συνθήκες και (vi) το υψόμετρο. Για το σκοπό αυτό ο Υπουργός δύναται να τάξει εύλογη προθεσμία για την υποβολή των σχετικών εισηγήσεων καθώς και για τη διατύπωση γνώμης από τις δευτεροβάθμιες συνδικαλιστικές οργανώσεις. Μετά την παρέλευση άπρακτης της παραπάνω προθεσμίας η κατάταξη των σχολείων σε κατηγορίες γίνεται ύστερα από πρόταση των αρμοδίων κεντρικών υπηρεσιακών συμβουλίων. β) Οι σχολικές μονάδες που καταργήθηκαν πριν από την έναρξη ισχύος αυτού του Π.Δ. θεωρείται ότι ανήκουν στην κατηγορία της πλησιέστερης λειτουργούσας σχολικής μονάδας ίδιας βαθμίδας. γ) Οι μονάδες μετάθεσης για το κριτήριο αυτό υπολογίζονται με βάση το χρόνο πραγματικής υπηρεσίας σε κάθε σχολική μονάδα και την κατηγορία στην οποία ανήκει η σχολική μονάδα. δ) Ο χρόνος υπηρεσίας εκφράζεται σε έτη και μήνες. Χρόνος ίσος ή μεγαλύτερος των δεκαπέντε (15) ημερών λογίζεται ως πλήρης μήνας, ενώ σε αντίθετη περίπτωση παραλείπεται. Για κάθε έτος υπηρεσίας σε σχολεία Α, Β, Γ, Δ, Ε, ΣΤ, Ζ, Η, Θ, Ι, ΙΑ και ΙΒ κατηγορίας της Πρωτοβάθμιας και Δευτεροβάθμιας Εκπαίδευσης, κατά περίπτωση, υπολογίζονται 1, 2, 3, 4, 5, 6, 7, 8, 9, 10, 11 και 12 μονάδες μετάθεσης αντίστοιχα. ε) ...ια)...». Κατ’ επίκληση της διάταξης του άρθρου 16 παρ. 8 α΄ του ως άνω π.δ, η οποία, όπως έχει γίνει δεκτό (βλ. πρακτικό επεξεργασίας ΣτΕ 49/1996), περιέχει επιτρεπτή υπεξουσιοδότηση, εκδόθηκαν οι ακόλουθες υπουργικές αποφάσεις: α) Φ.360.1/Δ1/5598/7.8.1997 «Κατάταξη σχολικών μονάδων Πρωτοβάθμιας Εκπαίδευσης σε αξιολογικές κατηγορίες» (Β΄ 831) και β) Φ.360.1/Δ2/23528/17.11.1997 «Επανακατάταξη των σχολείων Δευτεροβάθμιας Εκπαίδευσης όλης της χώρας σε κατηγορίες» (Β΄ 1068), οι οποίες, όπως ίσχυαν κατά τον κρίσιμο χρόνο, λήφθηκαν υπόψη για την επίδικη μετατροπή των μονάδων μετάθεσης.
11. Επειδή, επί μετατάξεως εκπαιδευτικών από την πρωτοβάθμια στη δευτεροβάθμια εκπαίδευση και αντιστρόφως, η πάγια διάταξη του άρθρου 16 παρ.8 εδάφιο δεύτερο του π.δ. 50/1996 προβλέπει ότι οι μετατασσόμενοι λαμβάνουν, όσον αφορά το κριτήριο των συνθηκών διαβίωσης, τις μονάδες της πλησιέστερης σχολικής μονάδας όπου υπηρετούσαν έως τη μετάταξή τους. Κατά την έννοια της εν λόγω διάταξης σύμφωνα με το γράμμα και το πνεύμα της, οι εκπαιδευτικοί που μετατάσσονται από διαφορετική βαθμίδα εκπαίδευσης λαμβάνουν, του νόμου μη διακρίνοντος, για όλο τον χρόνο υπηρεσίας τους από τον διορισμό έως την ημερομηνία δημοσίευσης της απόφασης μετάταξής τους, τις μονάδες για το πιο πάνω κριτήριο που αντιστοιχούν στη σχολική μονάδα της βαθμίδας στην οποία μετατάχθηκαν, η οποία βρισκόταν εκάστοτε εγγύτερα προς τη σχολική μονάδα της βαθμίδας στην οποία υπηρετούσαν έως τη μετάταξή τους. Η εν λόγω ρύθμιση συνιστά εκδήλωση της πάγιας νομολογιακής θέσης ότι η μετάταξη αναλύεται θεωρητικώς σε απόλυση του μόνιμου δημοσίου υπαλλήλου από μία θέση και ταυτοχρόνως διορισμό του σε άλλη θέση της Διοίκησης, χωρίς να επέρχεται με τη εν λόγω μεταβολή διακοπή της υπαλληλικής ιδιότητας του μετατασσομένου (βλ. ΣτΕ 139/2020 κ.ά.), με αποτέλεσμα, να θεωρείται, εν προκειμένω, όλος ο χρόνος υπηρεσίας των εκπαιδευτικών στη βαθμίδα εκπαίδευσης όπου υπηρέτησαν έως τη μετάταξή τους ως χρόνος διανυθείς στη βαθμίδα εκπαίδευσης όπου μετατάσσονται προκειμένου να υπολογισθούν, ειδικότερα, οι μονάδες που αντιστοιχούν στο κριτήριο των συνθηκών διαβίωσης για τις τοποθετήσεις και μεταθέσεις αυτών (πρβλ. ΣτΕ 1795/1974). Εξ άλλου, εν όψει των εκτεθέντων, ο κανονιστικός νομοθέτης δεν υπείχε υποχρέωση, απορρέουσα από την αρχή της ισότητας, να διασπάσει την ενιαία επίμαχη ρύθμιση, σύμφωνα με την οποία η πριν από τη μετάταξη των εκπαιδευτικών υπηρεσία στο σύνολό της λαμβάνεται, όσον αφορά τον υπολογισμό των μορίων συνθηκών διαβίωσης, ως διανυθείσα στην πλησιέστερη σχολική μονάδα της βαθμίδας εκπαίδευσης όπου μετατάσσονται, δεδομένου ότι, σε αντίθετη περίπτωση, επί διατηρήσεως, δηλαδή, των μονάδων για το επίμαχο κριτήριο που είχαν συγκεντρώσει οι μετατασσόμενοι εκπαιδευτικοί πριν από τη μετάταξή τους θα ετίθεντο διαχρονικώς σε ευμενέστερη θέση σε σχέση με τους εφεξής διοριζόμενους στη βαθμίδα εκπαίδευσης όπου μετατάσσονται. Κατόπιν τούτων, δεν ασκεί επιρροή το γεγονός ότι οι εκπαιδευτικοί μετατάσσονται σε άλλη βαθμίδα εκπαίδευσης και συγκεκριμένα σε κλάδους αυτής οι οποίοι το πρώτον έχουν συσταθεί, όπως συμβαίνει με τους κλάδους που συστάθηκαν με την παρ. 1 της ως άνω 50200/Δ1/4.5.2012 κοινής υπουργικής απόφασης. Περαιτέρω, ανεξαρτήτως του ότι κατά τον κρίσιμο, εν προκειμένω, χρόνο οι σχολικές μονάδες της πρωτοβάθμιας και δευτεροβάθμιας εκπαίδευσης δεν είχαν καταταγεί σε ίδιες κατηγορίες και, ως εκ τούτου, δεν υφίστατο απόλυτη αντιστοιχία μεταξύ αυτών, πάντως η κατάταξη των σχολικών μονάδων και των δύο βαθμίδων, η οποία έγινε βάσει των ίδιων κριτηρίων, όπως απαριθμούνται στο άρθρο 16 παρ. 8 εδάφιο τρίτο περ. α του π.δ. 50/1996, αποβλέπει σε πραγματικές συνθήκες διαβίωσης των εκπαιδευτικών των δύο βαθμίδων, οι δε μονάδες που αντιστοιχούν στα δημοτικά σχολεία, τα οποία κατά κοινή πείρα είναι περισσότερα και καλύπτουν το σύνολο της επικράτειας, είναι αντιπροσωπευτικότερες των ως άνω συνθηκών προκειμένης της μετατροπής των εν λόγω μονάδων των πλησιέστερων στα δημοτικά γυμνασίων ή λυκείων.
12. Επειδή, στην προκείμενη περίπτωση, από τα στοιχεία του φακέλου προκύπτουν τα εξής: Σε εφαρμογή της προαναφερθείσας διάταξης του άρθρου 82 παρ. 11 του ν. 4172/2013, κινήθηκε η διενέργεια εξαιρετικής διαδικασίας υποχρεωτικών μετατάξεων εκπαιδευτικών σε κενές θέσεις πρωτοβάθμιας ή δευτεροβάθμιας εκπαίδευσης. Ειδικότερα, με τη 111966/Δ2/13.8.2013 απόφαση του Υπουργού Παιδείας και Θρησκευμάτων διαπιστώθηκε ανά Διεύθυνση Εκπαίδευσης συγκεκριμένος αριθμός αφενός πλεονάζοντος εκπαιδευτικού προσωπικού στη Δ.Ε. (διαφόρων κλάδων), αφετέρου κενών θέσεων στην Π.Ε., ανά κατηγορία, κλάδο ή ειδικότητα. Οι κενές θέσεις στην Π.Ε. αφορούσαν μεταξύ άλλων, και τους κλάδους ΠΕ05 Γαλλικής Γλώσσας, ΠΕ07 Γερμανικής Γλώσσας, ΠΕ08 Καλλιτεχνικών Μαθημάτων, ΠΕ32 Θεατρικών Σπουδών και ΠΕ19-20 Πληροφορικής, οι οποίοι συστάθηκαν το πρώτον με την παρ. 1 της 50200/Δ1/4.5.2012 κοινή απόφαση των Υπουργών Οικονομικών και Παιδείας (Β΄ 1493) και οι θέσεις των οποίων επρόκειτο, όπως οριζόταν στην απόφαση αυτή, να πληρωθούν με μετατάξεις εκπαιδευτικών των αντίστοιχων κλάδων της Δ.Ε. Ακολούθως, με βάση την παραπάνω διαπιστωτική πράξη, με τη 111967/Δ2/13.8.2013 απόφαση του Υπουργού Παιδείας και Θρησκευμάτων (Β΄ 1977/13.8.2013) καθορίσθηκε, ανά Περιφέρεια και Διεύθυνση Εκπαίδευσης, κατηγορία, κλάδο ή ειδικότητα, ο αριθμός των θέσεων εκπαιδευτικού προσωπικού της Π.Ε. στις οποίες πρόκειται να μεταταγούν εκπαιδευτικοί της Δ.Ε. που ανήκουν σε κλάδους, συναφείς με τις κενές θέσεις εκπαιδευτικού προσωπικού της Π.Ε. Κατόπιν υποβολής αιτήσεων προτίμησης των ενδιαφερομένων εκπαιδευτικών της Δ.Ε., εκδόθηκε η 119655/Δ1/30.8.2013 απόφαση του Υπουργού Παιδείας και Θρησκευμάτων (Γ΄ 986/3.9.2013), όπως αυτή, περαιτέρω, τροποποιήθηκε με μεταγενέστερες όμοιες υπουργικές αποφάσεις. Με τις εν λόγω αποφάσεις μετατάχθηκαν υποχρεωτικά εκπαιδευτικοί της Δ.Ε. σε θέσεις εκπαιδευτικών σε συγκεκριμένες Περιφερειακές Διευθύνσεις της Π.Ε. Στο τέλος της πιο πάνω απόφασης οριζόταν ότι «οι ανωτέρω μετατάσσονται με τον κατεχόμενο βαθμό και Μ.Κ. και τίθενται στη διάθεση των οικείων Διευθύνσεων Πρωτοβάθμιας Εκπαίδευσης, για να τοποθετηθούν σε κενές θέσεις των σχολείων, σύμφωνα με τις διατάξεις του άρθρου 3 του π.δ. 50/1996, όπως αντικαταστάθηκε με το άρθρο 3 παρ. 3ε του π.δ. 100/1997». Ειδικότερα, οι εφεσίβλητοι, οι οποίοι ανήκουν στους προαναφερθέντες κλάδους Γαλλικών, Γερμανικών και Πληροφορικής, μετατάχθηκαν με τις πιο πάνω υπουργικές αποφάσεις στη Διεύθυνση Π.Ε. Ανατολικής Θεσσαλονίκης και τοποθετήθηκαν σε σχολικές μονάδες αυτής κατόπιν επανυπολογισμού, σύμφωνα με το άρθρο 16 παρ. 8 εδ. δεύτερο του π.δ. 50/1996, των Μονάδων Συνθηκών Διαβίωσης (Μ.Σ.Δ.), και, συγκεκριμένα, κατόπιν μετατροπής των Μ.Σ.Δ. των σχολικών μονάδων της Δευτεροβάθμιας Εκπαίδευσης όπου είχαν υπηρετήσει κατ' έτος σε Μ.Σ.Δ. των πλησιέστερων σχολικών μονάδων της Πρωτοβάθμιας Εκπαίδευσης στις περιοχές όπου υπηρέτησαν έως τη μετάταξή τους. Ακολούθως, οι εφεσίβλητοι, κατ’ επίκληση “νομολογιακών δεδομένων” και συγκεκριμένα των 104 και 105/2016 αποφάσεων του Διοικητικού Εφετείου Θεσσαλονίκης, υπέβαλαν τις από 5.4.2017 ισάριθμες ενστάσεις κατά του 7664/3.4.2017 πίνακα υπολογισμού μονάδων για μετάθεση ή οριστική τοποθέτηση, σχολικού έτους 2017-2018, ζητώντας, ειδικότερα, τη διόρθωση των Μ.Σ.Δ. ως εξής: «...Να υπολογιστεί το άθροισμα των μορίων συνθηκών διαβίωσης που είχα[ν] στη δευτεροβάθμια εκπαίδευση, πλην του τελευταίου έτους, συν το άθροισμα των μορίων συνθηκών διαβίωσης του τελευταίου έτους στη δευτεροβάθμια εκπαίδευση, το οποίο να μετατραπεί σε μόρια συνθηκών διαβίωσης της πρωτοβάθμιας εκπαίδευσης, συν το άθροισμα μορίων συνθηκών διαβίωσης του χρόνου υπηρεσίας στην πρωτοβάθμια εκπαίδευση από τη μετάταξη και μετά και το άθροισμα αυτό να αποτελέσει το σύνολο των μορίων για τη μετάθεση/τοποθέτηση». Στον 11/6.4.2017 οριστικό πίνακα, ο οποίος συντάχθηκε κατόπιν απόρριψης των ως άνω ενστάσεων με την από 6.4.2017 απόφαση του οικείου Π.Υ.Σ.Π.Ε., οι εφεσίβλητοι καταχωρήθηκαν ως εξής (κατά τη σειρά του δικογράφου της αίτησης ακύρωσης και, ήδη, της έφεσης): Μ.Σ.Δ.: 63,62, 32,16, 37,57, 37,65, 49,70 και 78,40. Ακολούθως, οι εφεσίβλητοι άσκησαν κατά του πιο πάνω πίνακα την από 8.6.2017 αίτηση ακύρωσης ενώπιον του Διοικητικού Εφετείου Θεσσαλονίκης υποστηρίζοντας ότι υφίστανται αδικαιολογήτως δυσμενή μεταχείριση από το γεγονός και μόνο της υποχρεωτικής μετάταξης. Και τούτο, διότι ορισμένοι συνάδελφοί τους της ίδιας ειδικότητας ευνοούνται έναντι αυτών λαμβάνοντας περισσότερα μόρια για το επίμαχο κριτήριο λόγω της κατάταξης των σχολικών μονάδων της Π.Ε. σε 10 κατηγορίες και των όμοιων της Δ.Ε. σε 12 κατηγορίες, με συνέπεια, συνακόλουθα, την ύπαρξη απόκλισης στα μόρια συνθηκών διαβίωσης. Περαιτέρω, κατά τους ισχυρισμούς τους, οι ανωτέρω είχαν επιλέξει να υπηρετήσουν σε περιοχές με δυσμενέστερες συνθήκες διαβίωσης αποβλέποντας στη συγκέντρωση πολλών μορίων αναφορικά με το εν λόγω κριτήριο, γεγονός που θα τους παρείχε τη δυνατότητα για μία συμφέρουσα στο μέλλον μετάθεση ή οριστική τοποθέτηση ή απόσπαση, σε αντίθεση με συναδέλφους τους οι οποίοι, κατά την υπηρεσία τους στη Δ.Ε., επέλεξαν να υπηρετήσουν σε περιοχές με ευμενέστερες συνθήκες διαβίωσης και να λάβουν λιγότερα μόρια, οι οποίοι, όμως, ακολούθως, μετά τη μετάταξη, λόγω της ως άνω αναντιστοιχίας των κατηγοριών κατάταξης των σχολικών μονάδων της Π.Ε. και Δ.Ε., βρίσκονται σε καλύτερη θέση στον οικείο πίνακα. Στη συνέχεια, με την εκκαλούμενη απόφαση κρίθηκε ότι: “….9. Επειδή, ο υπολογισμός των μορίων μετάθεσης των αιτούντων, εκπαιδευτικών ΔΕ, έγινε, όπως ισχυρίζεται η Διοίκηση με την έκθεση απόψεων της προς το Δικαστήριο, βάσει εγκυκλίου οδηγίας και καθ’ ερμηνεία του άρθρου 16 παράγραφο 8 εδάφιο β΄ του π.δ. 50/1996, σύμφωνα με την οποία μετατράπηκαν τα έως τη μετάταξή τους μόρια συνθηκών διαβίωσης των υπηρετήσεών τους, τα οποία υπολογίσθηκαν σε τόσα όσα προέκυπταν για την πλησιέστερη σχολική μονάδα της Πρωτοβάθμιας Εκπαίδευσης. Προς τούτο όμως δεν προβλέπεται καμία αντιστοιχία μορίων μεταξύ Δευτεροβάθμιας και Πρωτοβάθμιας Εκπαίδευσης, δεδομένου ότι για το κριτήριο των συνθηκών διαβίωσης η κατάταξη των σχολικών μονάδων Π.Ε. περιλαμβάνει 10 κατηγορίες ενώ της Δ.Ε. 12 κατηγορίες, όπως αυτές διαμορφώθηκαν στον νόμο κατά ειδική διαδικασία (πρόταση αρμοδίων Κεντρικών Υπηρεσιακών Συμβουλίων, γνώμη συνδικαλιστικών οργανώσεων των εκπαιδευτικών κ.λπ.) και με βάση απαριθμούμενα στο νόμο κριτήρια (πληθυσμός έδρας σχολείων, συνθήκες διαβίωσης εκεί των εκπαιδευτικών, οργανικότητα των σχολείων, απόσταση από έδρα του νομού, συγκοινωνιακές συνθήκες και υψόμετρο της περιοχής), ώστε οι κατηγορίες αυτές να ανταποκρίνονται στις πραγματικές συνθήκες υπό τις οποίες ασκούν τα καθήκοντά τους οι εκπαιδευτικοί. Ενόψει δε αυτής της αναντιστοιχίας των κατηγοριών, η μετατροπή των μορίων όλης της υπηρέτησης των αιτούντων στις σχολικές μονάδες της Δ.Ε. σε μόρια των πλησιέστερων σχολικών μονάδων της Π.Ε. στις περιοχές όπου υπηρέτησαν έως τη μετάταξή τους δεν βρίσκει έρεισμα στις επικαλούμενες από τη Διοίκηση διατάξεις του εδ. β΄ του άρθρου 16 του π.δ. 50/1996, κατά την έννοια των οποίων, συνεπώς, η μετατροπή των μορίων αφορά το τελευταίο έτος υπηρεσίας των υπό μετάταξη εκπαιδευτικών στη Δ.Ε. Επομένως, μη νομίμως κατετάγησαν οι αιτούντες στον πίνακα αιτήσεων βελτίωσης/οριστικής τοποθέτησης με λιγότερα μόρια συνθηκών διαβίωσης από αυτά που συγκέντρωναν από την υπηρέτησή τους στη Δ.Ε. έως και ένα χρόνο πριν τη μετάταξή τους...». Κατόπιν των ανωτέρω, έγινε δεκτή η αίτηση ακύρωσης των εφεσιβλήτων.
13. Επειδή, εν όψει όσων έγιναν δεκτά στη σκέψη 11, κατά την έννοια της διάταξης του άρθρου 16 παρ. 8 εδ. δεύτερο του π.δ. 50/1996, επί μετατάξεως εκπαιδευτικών από τη μία βαθμίδα εκπαίδευσης στην άλλη, τα μόρια συνθηκών διαβίωσης για το αντίστοιχο κριτήριο μεταθέσεων και τοποθετήσεων υπολογίζονται κατόπιν μετατροπής αυτών που είχαν συγκεντρώσει οι ανωτέρω καθ’ όλη της διάρκεια της υπηρεσίας τους στις σχολικές μονάδες όπου υπηρέτησαν έως τη μετάταξή τους σε μόρια της πλησιέστερης προς τις ανωτέρω σχολικής μονάδας της βαθμίδας εκπαίδευσης όπου μετατάσσονται. Συνεπώς, η εκκαλούμενη απόφαση, κατ’ εσφαλμένη ερμηνεία και εφαρμογή της προαναφερθείσας διάταξης, δέχθηκε τα αντίθετα. Για τον λόγο αυτό, ο οποίος προβάλλεται βασίμως από την Υπουργό Παιδείας και Θρησκευμάτων, η υπό κρίση έφεση πρέπει να γίνει δεκτή και να εξαφανισθεί η εκκαλούμενη απόφαση υπέρ του νόμου.
Δ ι ά τ α ύ τ α
Δέχεται την έφεση.
Εξαφανίζει υπέρ του νόμου την 169/2018 απόφαση του Διοικητικού Εφετείου Θεσσαλονίκης.
Η διάσκεψη έγινε στην Αθήνα στις 28 Μαρτίου 2022
Ο Προεδρεύων ΑντιπρόεδροςΟ Γραμματέας
Γεώργιος ΤσιμέκαςΝικόλαος Βασιλόπουλος
και η απόφαση δημοσιεύθηκε σε δημόσια συνεδρίαση της 29ης Δεκεμβρίου 2022.
Ο Πρόεδρος του Γ´ ΤμήματοςΟ Γραμματέας
Γεώργιος ΤσιμέκαςΝικόλαος Βασιλόπουλος
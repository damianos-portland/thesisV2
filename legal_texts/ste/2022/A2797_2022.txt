Ε.Τ.
Αριθμός 2797/2022
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Β΄
Συνεδρίασε δημόσια στο ακροατήριό του στις 26 Σεπτεμβρίου 2018, με την εξής σύνθεση: Ιωάννης Γράβαρης, Αντιπρόεδρος, Προεδρεύων, σε αναπλήρωση της Προέδρου του Τμήματος, που είχε κώλυμα, Κωνσταντίνος Νικολάου, Ιωάννης Σύμπλης, Σύμβουλοι, Μαρία Σταματοπούλου, Σωτηρία-Ελπίδα Σταφυλά, Πάρεδροι. Γραμματέας η Κωνσταντίνα Κεχρολόγου.
Για να δικάσει την από 10 Νοεμβρίου 2016 αίτηση:
των: 1) Γενικού Γραμματέα Δημοσίων Εσόδων και 2) Προϊσταμένου της Δ.Ο.Υ ΦΑΕ Πειραιώς, οι οποίοι παρέστησαν με τον Ιωάννη Αλεξανδράκη, Πάρεδρο του Νομικού Συμβουλίου του Κράτους,
κατά της ανώνυμης εταιρείας με την επωνυμία "ΕΛΛΑΣ ΜΕΞ Α.Ε." (υπό εκκαθάριση), που εδρεύει στον Κορυδαλλό Αττικής ( Δάφνης 14), η οποία δεν παρέστη.
Με την αίτηση αυτή οι αναιρεσείοντες επιδιώκουν να αναιρεθεί η υπ’ αριθ. 681/2016 απόφαση του Διοικητικού Εφετείου Πειραιώς.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Μαρίας Σταματοπούλου.
Κατόπιν το δικαστήριο άκουσε τον εκπρόσωπο των αναιρεσειόντων, ο οποίος ανέπτυξε και προφορικά τους προβαλλόμενους λόγους αναιρέσεως και ζήτησε να γίνει δεκτή η αίτηση.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, με την κρινόμενη αίτηση, η οποία ασκήθηκε κατά τον νόμο χωρίς την καταβολή παραβόλου, ζητείται η αναίρεση της απόφασης 681/2016 του Διοικητικού Εφετείου Πειραιά, το οποίο, επικυρώνοντας την απόφαση 2939/2010 του Διοικητικού Πρωτοδικείου Πειραιά, απέρριψε έφεση κατ’ αυτής του αναιρεσείοντος Δημοσίου. Με την ως άνω πρωτόδικη απόφαση, κατ’ αποδοχή προσφυγής της αναιρεσίβλητης εταιρείας, ακυρώθηκε η 812/22.12.2005 οριστική πράξη προσδιορισμού φ.π.α., διαχειριστικής περιόδου 1999, με την οποία ο Προϊστάμενος του Περιφερειακού Ελεγκτικού Κέντρου (Π.Ε.Κ.) Πειραιά είχε καταλογίσει σε βάρος της, μετά από εξωλογιστικό προσδιορισμό των ακαθάριστων εσόδων της κατά την ως άνω περίοδο, χρεωστικό υπόλοιπο φ.π.α. ποσού 762.440.610 δρχ. και πρόσθετο φόρο λόγω ανακρίβειας σε ποσοστό 300%.
2. Επειδή, στις παραγράφους 3 και 4 του άρθρου 53 του π.δ. 18/1989 (Α΄ 8), όπως αντικαταστάθηκαν με το άρθρο 12 παρ. 1 του ν. 3900/2010 (Α΄ 213) και, περαιτέρω, η παρ. 3 με το άρθρο 15 παρ. 2 του ν. 4446/2016 (Α΄ 240/22.12.2016), με έναρξη ισχύος, σύμφωνα με το άρθρο 32 του τελευταίου αυτού νόμου, από την δημοσίευσή του στην Εφημερίδα της Κυβερνήσεως, ορίζονται τα εξής: «3. Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. Το απαράδεκτο του προηγούμενου εδαφίου καλύπτεται, εάν μέχρι την πρώτη συζήτηση της υπόθεσης περιέλθει εγγράφως σε γνώση του δικαστηρίου με πρωτοβουλία του διαδίκου, ακόμη και αν δεν γίνεται επίκλησή της στο εισαγωγικό δικόγραφο, απόφαση του Συμβουλίου της Επικρατείας ή άλλου ανωτάτου δικαστηρίου είτε ανέκκλητη απόφαση διοικητικού δικαστηρίου, που είναι αντίθετη προς την προσβαλλόμενη απόφαση. 4. Δεν επιτρέπεται η άσκηση αίτησης αναιρέσεως όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ […]». Όπως προκύπτει από τις διατάξεις αυτές, για το παραδεκτό αιτήσεως αναιρέσεως απαιτείται η συνδρομή των προϋποθέσεων και των δύο ως άνω παραγράφων, 3 και 4, του άρθρου 53 του π.δ. 18/1989, και του ελάχιστου δηλαδή ποσού της διαφοράς, κατά την παράγραφο 4, και των κατά την παράγραφο 3 ισχυρισμών σχετικά με τη νομολογία. Ειδικότερα, και επί αιτήσεως αναιρέσεως με χρηματικό αντικείμενο ίσο ή μεγαλύτερο των 40.000 ευρώ, απαιτείται με το εισαγωγικό δικόγραφο να προβάλλεται, με ειδικούς και συγκεκριμένους ισχυρισμούς, ότι τίθεται, ως κρίσιμο για τη διαφορά, συγκεκριμένο νομικό ζήτημα, ζήτημα δηλαδή ερμηνείας διατάξεως νόμου ή γενικής αρχής του δικαίου, η επίλυση του οποίου είναι, ως εκ τούτου, δεκτική γενικότερης εφαρμογής -ώστε να αποκλείονται ζητήματα αιτιολογίας εντοπιζόμενα στο πραγματικό της συγκεκριμένης υπόθεσης- και ως προς το οποίο (ζήτημα) είτε δεν υπάρχει νομολογία του Συμβουλίου της Επικρατείας είτε υφίσταται αντίθεση της αναιρεσιβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου ή, ελλείψει αυτής, προς ανέκκλητη απόφαση διοικητικού δικαστηρίου επί του αυτού ακριβώς (και όχι απλώς ανάλογου ή παρόμοιου) νομικού ζητήματος, ομοίως κρίσιμου για την επίλυση της αντίστοιχης διαφοράς (Από την πάγια σχετική νομολογία του ΣτΕ, βλ., μεταξύ άλλων, 4163/12, 7μ., 3630/14, 7μ., 3964/14, 7μ., 2007/17, 1127/2019).
3. Επειδή, όπως προκύπτει από το συνημμένο στο εισαγωγικό δικόγραφο σημείωμα της φορολογικής αρχής (αρ. πρωτ. 61941/2016), το χρηματικό αντικείμενο της διαφοράς ανάγεται σε ποσό που υπερβαίνει το κατώφλι των 40.000 ευρώ (2.237.536,64 ευρώ).
4. Επειδή, όπως έχει κριθεί (ΣτΕ 3488/2007, 1038/2011, 769/2015 κ.ά.), από τις διατάξεις ιδίως των άρθρων 30 παρ. 4 περ. στ’ και 36 παρ. 1 του Κ.Β.Σ. (π.δ. 186/1992 Α΄84), προκύπτει ότι ο επιτηδευματίας είναι υποχρεωμένος να επιδεικνύει, καθ’ οιανδήποτε εργάσιμη ημέρα, τα τηρούμενα βιβλία και στοιχεία στον σχετικώς οριζόμενο από τη φορολογική αρχή υπάλληλο, ο οποίος εμφανίζεται για έλεγχο. Η υποχρέωσή του αυτή συνίσταται, ειδικότερα, στη λήψη των μέτρων τα οποία είναι αναγκαία, ώστε τα βιβλία και στοιχεία να τίθενται υπ’ όψιν του διενεργούντος τον έλεγχο υπαλλήλου της φορολογικής αρχής οποιαδήποτε εργάσιμη ημέρα, έστω και αν ο επιτηδευματίας ή ο επιφορτισμένος με την τήρησή τους υπάλληλος απουσιάζουν. Περαιτέρω, προκειμένου να χωρήσει εξωλογιστικός προσδιορισμός των ακαθαρίστων εσόδων της επιχειρήσεως πρέπει, κατ’ αρχήν, να ενεργηθεί έλεγχος των βιβλίων και στοιχείων της από τη φορολογική αρχή και να βεβαιωθεί από αυτήν ή ότι η εν λόγω επιχείρηση δεν τήρησε τα προσήκοντα βιβλία και στοιχεία ή ότι τα τηρηθέντα από την τελευταία βιβλία και στοιχεία είναι ανακριβή ή ανεπαρκή. Επομένως, μόνον εφόσον καταστεί ανέφικτη η ανεύρεση των τηρηθέντων από το φορολογούμενο βιβλίων και στοιχείων ή εφ’ όσον ο τελευταίος αρνηθεί την παράδοσή τους προς έλεγχο στην φορολογική αρχή ή εφόσον δεν γνωστοποιήσει στην ανωτέρω αρχή κάθε μεταβολή της διευθύνσεως της κατοικίας ή έδρας αυτού, με αποτέλεσμα να μην καταστεί δυνατή η ανεύρεση του φορολογουμένου και ο έλεγχος των τηρηθέντων από αυτόν βιβλίων και στοιχείων, επιτρέπεται να καθορίσει η φορολογική αρχή εξωλογιστικώς τα ακαθάριστα έσοδα της επιχειρήσεως, απαιτείται, όμως, στην τελευταία αυτή περίπτωση, να βεβαιώνεται ότι η φορολογική αρχή κατέβαλε προηγουμένως τη δέουσα προσπάθεια για την ανεύρεση της κατοικίας του φορολογουμένου ή της έδρας της επιχειρήσεώς του. Εξάλλου, από την παράλειψη του υποχρέου επιτηδευματία να ανταποκριθεί στην πρόσκληση της φορολογικής αρχής και να προσκομίσει τα βιβλία και στοιχεία που τηρεί στο κατάστημα της φορολογικής αρχής για έλεγχο, τεκμαίρεται άρνησή του να υποστεί τον ως άνω έλεγχο, η άρνησή του δε αυτή εξομοιώνεται προς μη τήρηση βιβλίων και στοιχείων και καθιστά νόμιμη την προσφυγή της φορολογικής αρχής στον εξωλογιστικό προσδιορισμό των αποτελεσμάτων της επιχειρήσεώς του. Τα ανωτέρω, όμως, τελούν υπό την προϋπόθεση ότι ο έλεγχος των βιβλίων και στοιχείων στην επαγγελματική εγκατάσταση του επιτηδευματία ή στο κατάστημα κάθε άλλου υποχρέου είναι εξαιρετικώς δυσχερής, η απόδειξη δε της συνδρομής της προϋποθέσεως αυτής βαρύνει τη φορολογική αρχή.
5. Επειδή, με την αναιρεσιβαλλόμενη απόφαση, κατ’ εκτίμηση των στοιχείων της δικογραφίας, μεταξύ των οποίων και η από 22.12.2005 έκθεση ελέγχου φ.π.α., έγιναν δεκτά τα εξής: Η αναιρεσίβλητη εταιρεία, συσταθείσα το 1995 με αντικείμενο εργασιών την εμπορία ποτών, τροφίμων και συναφών ειδών, διέθετε έδρα επί της οδού Δάφνης 14 στον Δήμο Κορυδαλλού, όπου, στο πλαίσιο φορολογικού ελέγχου, στις 28.11.2005, θυροκολλήθηκε πρόσκληση (9952/2005), κατά τα άρθρα 66 του Κώδικα Φορολογίας Εισοδήματος (ν. 2238/1994) και 36 του Κώδικα Φορολογικών Στοιχείων (π.δ. 186/1992), προκειμένου η αναιρεσίβλητη, εντός δέκα ημερών, να προσκομίσει προς έλεγχο στο κατάστημα της φορολογικής αρχής τα βιβλία και στοιχεία της των διαχειριστικών περιόδων 1998-2000. Την ίδια ημέρα, 28.11.2005, πρόσκληση (9951/2005) με το αυτό ως άνω περιεχόμενο κοινοποιήθηκε στη σύνοικο σύζυγο του προέδρου του Διοικητικού Συμβουλίου και διευθύνοντος συμβούλου της αναιρεσίβλητης, Π[…] Ε[...], στην οδό Ο[...], στη Ν. Σμύρνη. Με τις προαναφερθείσες προσκλήσεις ζητήθηκε, επίσης, από την αναιρεσίβλητη εταιρεία και τον Π[…] Ε[...] «σε διαφορετική περίπτωση» να θέσουν υπόψη των ελεγκτών συγκεκριμένο τόπο και χρόνο κατά τον οποίο αυτοί θα μπορούσαν να προβούν στον προβλεπόμενο έλεγχο (στις φορολογίες εισοδήματος, μισθωτών υπηρεσιών, προστιθέμενης αξίας κ.λπ.) ή να τους υποδειχθεί συγκεκριμένος τόπος από τον οποίο θα μπορούσαν να παραλάβουν τα αναγκαία για τον εν λόγω έλεγχο βιβλία και στοιχεία της αναιρεσίβλητης. Η τελευταία, ωστόσο, δεν ανταποκρίθηκε στην πρόσκληση της φορολογικής αρχής. Κατόπιν των ανωτέρω, η φορολογική αρχή, λαμβάνοντας υπόψη ότι «[…] δεν προσκομίσθηκαν κατόπιν έγγραφης πρόσκλησης σε τακτικό έλεγχο τα Γενικά Ημερολόγια όπου καταχωρούνται πρωτογενώς οι εγγραφές, καθώς και τα συνοδευτικά στοιχεία (Δ.Α., Δ.Α.-Τ.Π.) των αγοραζομένων και πωλούμενων αγαθών και τα στοιχεία αξίας (Τ.Π., Δ.Α.-Τ.Π.), με τα οποία διενεργούνται πρωτογενώς οι συναλλαγές, διαπ[ίστωσε] ουσιαστική παράβαση του Κ.Β.Σ., η οποία επιδρά επί του κύρους των βιβλίων και στοιχείων των ελεγχόμενων διαχειριστικών περιόδων, καθιστώντας αυτά ανακριβή, σύμφωνα με τις διατάξεις του άρθρου 34 παρ. 4 του π.δ. 186/1992 (ΚΒΣ) […]» και, για τον λόγο αυτό, προέβη σε εξωλογιστικό προσδιορισμό των ακαθάριστων εσόδων της αναιρεσίβλητης, μεταξύ άλλων, για την χρήση 1999. Ενόψει τούτου, ο Προϊστάμενος του Π.Ε.Κ. Πειραιά εξέδωσε την επίδικη καταλογιστική πράξη, με την οποία επέβαλε σε βάρος της αναιρεσίβλητης χρεωστικό υπόλοιπο φ.π.α. 762.440.610 δρχ. και προσαύξηση λόγω ανακρίβειας 2.287.321.830 δρχ. Κατά της εν λόγω καταλογιστικής πράξης η αναιρεσίβλητη άσκησε προσφυγή, την οποία συμπλήρωσε με δικόγραφο προσθέτων λόγων, προέβαλε δε, μεταξύ άλλων, ότι, λόγω της εκ μέρους της τήρησης βιβλίων και στοιχείων Γ’ κατηγορίας του ΚΒΣ, η κατά τα προεκτεθέντα κοινοποίηση σε αυτήν και τον διευθύνοντα σύμβουλό της των προσκλήσεων 9952 και 9951/2005 δεν είναι νόμιμη, «[…] αφού δεν αποδείχθηκε γεγονός από το οποίο να προκύπτει εξαιρετική δυσχέρεια του ελέγχου, που εμπόδισε τους ελεγκτές να διενεργήσουν επιτόπιο έλεγχο στα βιβλία και στοιχεία της επιχείρησης, στην έδρα της εταιρείας, και τους ανάγκασε να κοινοποιήσουν τις ανωτέρω προσκλήσεις». Το πρωτοβάθμιο δικαστήριο δέχθηκε την προσφυγή της αναιρεσίβλητης για τον ανωτέρω λόγο και ακύρωσε την καταλογιστική πράξη. Με την έφεσή του το αναιρεσείον Δημόσιο προέβαλε ότι η πρωτόδικη απόφαση είναι εσφαλμένη, υποστηρίζοντας, μεταξύ άλλων, ότι: «[…] η θυροκόλληση στην είσοδο του κτηρίου, όπου στεγαζόταν η έδρα της [αναιρεσίβλητης], στον Κορυδαλλό Αττικής, επί της οδού Δάφνης 14, ήταν επιβεβλημένη, αφού είχε διακοπεί η κανονική λειτουργία της παραπάνω ανώνυμης εταιρείας, η δε εξώπορτα του κτηρίου της έδρας της […] βρέθηκε κλειστή, ενώ και σε “επίμονα χτυπήματα του ελέγχου, στο κουδούνι και στην πόρτα της εισόδου, δεν δόθηκε καμμία απάντηση”[˙…] ότι το κτήριο της έδρας της [αναιρεσίβλητης] εμφάνιζε εικόνα εγκατάλειψης με πλήθος εγγράφων να βρίσκονται στην είσοδό του [˙] ότι, κατά την μετάβαση της ελέγκτριας υπαλλήλου στην έδρα της επιχείρησης, “από διπλανό κατάστημα ο έλεγχος πληροφορήθηκε ότι το τελευταίο διάστημα είχε αντιληφθεί ότι η επιχείρηση δεν λειτουργούσε” [˙…] ότι, κατόπιν αυτών, κατά την ίδια ως άνω ημερομηνία (28.11.2005), ο έλεγχος προέβη νόμιμα και στην επίδοση της 9951 πρόσκλησης του άρθρου 66 του ν. 2238/1994, στην κατοικία του Π[…] Ε[...] νομίμου εκπροσώπου της ελεγχόμενης [...], με σκοπό αυτός να ενημερωθεί για τον επικείμενο φορολογικό έλεγχο και για τις υποχρεώσεις της εκπροσωπούμενης από τον ίδιο επιχείρησης, και […] ότι, όλα τα παραπάνω πραγματικά περιστατικά προκύπτουν από την συνταχθείσα έκθεση ελέγχου της φορολογικής αρχής, καθώς και από τις εκθέσεις των απόψεων του Ελληνικού Δημοσίου, κατ’ άρθρο 129 του Κώδικα Διοικητικής Δικονομίας, επί της ασκηθείσας προσφυγής της [αναιρεσίβλητης] και επί των ασκηθέντων από την τελευταία πρόσθετων λόγων [...]». Το διοικητικό εφετείο, κατά τα εκτιθέμενα αναλυτικώς κατωτέρω, απέρριψε την έφεση, με την σκέψη ότι «[…] τα [προπαρατεθέντα] συνδεόμενα με τους ισχυρισμούς του [Δημοσίου] πραγματικά περιστατικά, που […] αφορούν την κατάσταση στην οποία βρισκόταν το κτήριο της έδρας της [αναιρεσίβλητης], καθώς και την επικαλούμενη από το Δημόσιο διακοπή της εν γένει λειτουργίας της ελεγχόμενης επιχείρησης […], αναφέρονται, κατ’ αρχήν, στο δικόγραφο της […] έφεσης και στην έκθεση των απόψεων του Π.Ε.Κ. Πειραιά, κατ’ άρθρο 129 του ΚΔΔικ., επί των ασκηθέντων από την [αναιρεσίβλητη] πρόσθετων λόγων για την προσφυγή της, δηλαδή σε έγγραφα που είναι διαδικαστικά έγγραφα της προκείμενης δίκης (πρβλ. ΣτΕ 4037-4039/2011), τα οποία έχουν συνταχθεί μεταγενέστερα από την από 22.11.2005 έκθεση ελέγχου (φ.π.α.) της φορολογικής αρχής, και όχι σε συγκεκριμένα αποδεικτικά στοιχεία του φακέλου της ένδικης υπόθεσης που να αποδεικνύουν τα επίμαχα αυτά περιστατικά [˙και περαιτέρω ότι,] τα ως άνω πραγματικά περιστατικά αναφέρονται και στο από 16.11.2011 (αρ. φακέλου 6141) κοινό σημείωμα τ[ων] Προϊσταμένου του Π.Ε.Κ. Πειραιά, Υποδιευθυντή της ίδιας υπηρεσίας, επόπτη, εφοριακού ελεγκτή και Επιθεωρητή του Π.Ε.Κ. Πειραιά, με το οποίο προτάθηκε στον [αναιρεσείον Δημόσιο] η άσκηση έφεσης κατά της [πρωτόδικης] απόφασης από τον Προϊστάμενο του Π.Ε.Κ. Πειραιά, που όμως αποτελεί, και αυτό, διαδικαστικό έγγραφο και όχι αποδεικτικό στοιχείο για την απόδειξη των παραπάνω πραγματικών περιστατικών». Ειδικότερα, το διοικητικό εφετείο, αφού παρέθεσε στην αναιρεσιβαλλόμενη απόφαση την ανωτέρω στη σκέψη 4 μείζονα, έλαβε υπόψη ότι: «[…] για επιχειρήσεις που τηρούν βιβλία Γ’ κατηγορίας, [προκειμένου] να είναι νόμιμη η κοινοποίηση πρόσκλησης για προσκόμιση βιβλίων και στοιχείων, πρέπει ο έλεγχος [αυτών] στην επαγγελματική εγκατάσταση του επιτηδευματία ή στο κατάστημα κάθε άλλου υποχρέου να είναι εξαιρετικώς δυσχερής, η απόδειξη δε της συνδρομής της προϋπόθεσης αυτής βαρύνει την φορολογική αρχή˙ [ότι] στην εξεταζόμενη περίπτωση, στην ως άνω από 22.12.2005 έκθεση ελέγχου της φορολογικής αρχής, γίνεται απλώς αναφορά περί του ότι η [αναιρεσίβλητη] εταιρεία ήταν κλειστή κατά την ώρα της επίσκεψης του ελέγχου στην έδρα της, οδός Δάφνης 14-Κορυδαλλός και δεν γίνεται σ’ αυτήν, όπως άλλωστε και στις υπ’ αριθμ. 9952 και 9951/2005 επιδοθείσες προσκλήσεις της φορολογικής αρχής, καμμία αναφορά για τα ως άνω πραγματικά περιστατικά, που αναφέρονται το πρώτον στα παραπάνω διαδικαστικά έγγραφα˙ [ότι] τα εν λόγω πραγματικά περιστατικά, που επικαλείται το [αναιρεσείον] με τους αναφερόμενους στην […] έφεση λόγους, δεν αναφέρονται ούτε στο με ημερομηνία 28.11.2005 αποδεικτικό επίδοσης της εφοριακής υπαλλήλου Γ.Μ., που αφορούν την επίδοση αντίστοιχα στην [αναιρεσίβλητη] και στον νόμιμο εκπρόσωπο αυτής Π[…] Ε[…] των προαναφερόμενων […] προσκλήσεων του Π.Ε.Κ. Πειραιά για φορολογικό έλεγχο και [ότι], σε κάθε περίπτωση, δεν βεβαιώνεται στην ως άνω από 22.11.2005 έκθεση ελέγχου φ.π.α. και στις παραπάνω προσκλήσεις της φορολογικής αρχής ότι ο έλεγχος έκανε όλες τις απαιτούμενες ενέργειες και ότι καταβλήθηκε κάθε δυνατή προσπάθεια να βρεθούν τα βιβλία και στοιχεία της [αναιρεσίβλητης] για την πραγματοποίση του προσήκοντος ελέγχου πριν από την κοινοποίηση των ως άνω προσκλήσεων [...]». Εν όψει των ανωτέρω, το διοικητικό εφετείο, επικυρώνοντας την κρίση του πρωτοβάθμιου δικαστηρίου, έκρινε ότι η φορολογική αρχή δεν απέδειξε εν προκειμένω ότι ήταν εξαιρετικά δυσχερής η διενέργεια του ελέγχου στην έδρα της επιχείρησης της αναιρεσίβλητης και, κατ’ ακολουθία, ότι ο γενόμενος εξωλογιστικός προσδιορισμός των ακαθάριστων εσόδων της, «[…] ο οποίος στηρίχθηκε μόνο στο περιστατικό της μη προσκόμισης από αυτήν των βιβλίων και στοιχείων της στον φορολογικό έλεγχο, χώρησε μη νόμιμα [...]».
6. Επειδή, με το εισαγωγικό δικόγραφο της κρινόμενης αίτησης προβάλλεται ότι η προσβαλλόμενη απόφαση είναι αναιρετέα, διότι το διοικητικό εφετείο, δεχόμενο ότι η φορολογική αρχή δεν απέδειξε εν προκειμένω ότι ήταν εξαιρετικά δυσχερής η διενέργεια του ελέγχου στην έδρα της αναιρεσίβλητης, ερμήνευσε εσφαλμένα και εφάρμοσε πλημμελώς τις διατάξεις των άρθρων 32 παρ. 1, 66 παρ. 1 του ν. 2238/1994, 30 και 36 παρ. 1 του π.δ. 186/1992, καθώς και 38 του ν. 1642/1986. Όπως, μεταξύ άλλων, προβάλλει το αναιρεσείον Δημόσιο, εξαιρετική δυσχέρεια διενέργειας φορολογικού ελέγχου «[…] θα πρέπει να θεωρηθεί ότι υφίσταται και στην περίπτωση εκείνη κατά την οποία είτε από τους εκατέρωθεν προβαλλόμενους ισχυρισμούς των διαδίκων προκύπτει ευθέως ή μπορεί ευχερώς να συναχθεί ότι η λειτουργία της ελεγχόμενης επιχειρήσεως στην δηλωθείσα έδρα της φέρεται ότι κατά τον χρόνο διενέργειας του ελέγχου είχε διακοπεί ή έστω ανασταλεί, χωρίς το γεγονός αυτό να αντικρούεται τεκμηριωμένα από τον ίδιο τον ελεγχόμενο-φορολογούμενο, αλλά και ότι ο ελεγχόμενος επιχειρηματίας ή ο νόμιμος εκπρόσωπος του ελεγχόμενου νομικού προσώπου, παρά το γεγονός ότι έλαβε γνώση της βουλήσεως των οργάνων της αρμόδιας φορολογικής αρχής να διενεργήσουν έλεγχο στα βιβλία και στοιχεία της επιχειρήσεως και έχει προσκληθεί βάσει των [ως άνω] διατάξεων […] όχι μόνο να [τα] προσκομίσει, αλλά εντός ευλόγου χρονικού διαστήματος από την ημερομηνία επιδόσεως της σχετικής προσκλήσεως, να τα θέσει εν γένει στη διάθεση του ελέγχου είτε στην έδρα της επιχειρήσεως (η πρόσβαση στην οποία θα έπρεπε να βεβαιώνεται ότι είναι ευχερής και ανεμπόδιστη καθ’ όλες τις εργάσιμες ημέρες και ώρες), είτε σε άλλο τόπο και χρόνο που θα υποδείξει είτε στα γραφεία της φορολογικής αρχής, αυτός δεν ανταποκρίθηκε καθ’ οιονδήποτε τρόπο, μέχρι το στάδιο της διοικητικής επιλύσεως της διαφοράς, που είχε δικαίωμα να επιδιώξει, ακόμη, όμως, και ενώπιον των τακτικών διοικητικών δικαστηρίων». Εξάλλου, στις σελ. 11-12 του εισαγωγικού δικογράφου αναφέρονται ως «τιθέμενα κρίσιμα νομικά ζητήματα»: α)ο με το ανωτέρω περιεχόμενο προεκτεθείς λόγος αναιρέσεως και β) ότι, το διοικητικό εφετείο, προκειμένου να δεχθεί ότι «[…] δεν αποδείχθηκε προσηκόντως η συνδρομή εξαιρετικής δυσχέρειας στη διενέργεια του ελέγχου στην έδρα της επιχείρησης, θα έπρεπε προηγουμένως να έχει προκύψει ενώπιόν του: 1) ότι τα βιβλία και στοιχεία της πράγματι τηρούνταν και υπήρχαν και, μάλιστα στην εγκατάσταση της έδρας [της], εκφράσθηκε δε σοβαρά η βούληση ή πολύ περισσότερο έγινε επίδειξη των βιβλίων τουλάχιστον στο στάδιο διοικητικής επίλυσης της φορολογικής διαφοράς, την οποία θα μπορούσε να επιδιώξει η ελεγχόμενη επιχείρηση ή, έστω, ενώπιον των δικαστηρίων της ουσίας, καθώς και 2) ότι η πρόσβαση στην επαγγελματική εγκατάσταση της επιχείρησης ήταν αποδεδειγμένως κατά τον χρόνο του φορολογικού ελέγχου και παρέμενε εφικτή καθ’ όλες τις εργάσιμες ημέρες και ώρες». Προς τεκμηρίωση του παραδεκτού της αιτήσεως, το αναιρεσείον επικαλείται ότι «[…] δεν προέκυψε να υπάρχει απόφαση του Δικαστηρίου σας που να έχει κρίνει ad hoc τα νομικά ζητήματα προεχόντως ερμηνείας του συνδυασμού των προαναφερόμενων διατάξεων […], αλλά και εσφαλμένης εφαρμογής τους στην προκειμένη υπόθεση». Και ότι, «σε κάθε περίπτωση, η προσβαλλόμενη απόφαση θα μπορούσε να γίνει δεκτό ότι έρχεται σε αντίθεση με τις αποφάσεις του Δικαστηρίου σας 1325/2012, 1165-71/2009, 3358/2007, 2457-59/2005, 2210/2003, 3442/2001 7μ, 1888/1998 7μ, 1998/1995, 428/1989, 526/1988, 2490/1984, 2930/1978 κ.α. από τις οποίες προκύπτει ότι το εισόδημα προσδιορίζεται εξωλογιστικώς στις περιπτώσεις που δεν είναι εφικτός ο λογιστικός προσδιορισμός του […] και μάλιστα ασχέτως […] υπαιτιότητας […] καθώς και ότι ο εξωλογιστικός προσδιορισμός […], ο οποίος δεν αποτελεί κύρωση […], χωρεί ακόμη και σε ακραίες περιπτώσεις απώλειας ή καταστροφής […] ακόμη και εξ ανωτέρας βίας των τηρηθέντων βιβλίων και στοιχείων [...]». Σύμφωνα με τα προεκτεθέντα όμως, ο λόγος για τον οποίο το δικάσαν εφετείο έκρινε ότι δεν αποδείχθηκε εν προκειμένω από την φέρουσα το βάρος αποδείξεως φορολογική αρχή η απαιτούμενη κατά νόμον για τον επίδικο εξωλογιστικό προσδιορισμό εξαιρετική δυσχέρεια ελέγχου της αναιρεσίβλητης στην έδρα της, ήταν η μη αιτιολόγηση από της απόψεως αυτής της οικείας εκθέσεως ελέγχου και η έλλειψη, κατά το δικαστήριο, αποδεικτικής αξίας στους μεταγενέστερους – δια των διαδικαστικών εγγράφων προβληθέντες – σχετικούς ισχυρισμούς του Δημοσίου. Υπό τα δεδομένα αυτά, οι πιο πάνω ισχυρισμοί του αναιρεσείοντος Δημοσίου για το παραδεκτό της κρινόμενης αίτησης, ισχυρισμοί οι οποίοι ούτε την κατά τ’ ανωτέρω ανάγκη απόδειξης εξαιρετικής δυσχέρειας, ως βασικής κατά νόμον προϋπόθεσης, αμφισβητούν (αντιθέτως με το αναιρετήριο καταφάσκεται κατ’ αρχήν η προϋπόθεση αυτή, καθώς και το σχετικό βάρος αποδείξεως της φορολογικής αρχής) ούτε επί του ειδικού ως άνω αποδεικτικού συλλογισμού της αναιρεσιβαλλομένης τοποθετούνται με αντιστοίχως ειδικό τρόπο, δεν αποδεικνύουν νομικό ζήτημα κρίσιμο για την κατ’ αναίρεση επίλυση της διαφοράς, αναφερόμενοι, ως επί το πλείστον, σε ζητήματα αιτιολογίας περί την ουσιαστική αξιολόγηση της πραγματικής και συγκεκριμένης υπόθεσης. Εξάλλου, ούτε η νομολογία της οποίας, κατά τ’ ανωτέρω, γίνεται επίκληση αντιμετωπίζει το αυτό με το κριθέν με την αναιρεσιβαλλομένη ως άνω ειδικό ζήτημα ώστε να μπορεί να θεωρηθεί «αντίθετη» κατά την έννοια του νόμου. Συνεπώς, σύμφωνα με τα εκτεθέντα στη σκέψη 2, οι πιο πάνω ισχυρισμοί είναι απορριπτέοι όπως και η κρινόμενη αίτηση στο σύνολό της ως απαράδεκτη.
Δ ι ά τ α ύ τ α
Απορρίπτει την αίτηση.
Η διάσκεψη έγινε στην Αθήνα στις 28 Ιουνίου 2019
Ο Προεδρεύων ΑντιπρόεδροςΗ Γραμματέας
Ιωάννης Γράβαρης Κωνσταντίνα Κεχρολόγου
και η απόφαση δημοσιεύθηκε σε δημόσια συνεδρίαση της 30ής Δεκεμβρίου 2022.
Ο Προεδρεύων ΑντιπρόεδροςΗ Γραμματέας του Β´ Τμήματος
Κωνσταντίνος ΚουσούληςΑναστασία Ζυγουρίτσα
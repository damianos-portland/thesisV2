Β.Κ.(m)
Αριθμός 2758/2022
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Γ΄
Συνεδρίασε δημόσια στο ακροατήριό του στις 11 Φεβρουαρίου 2021, με την εξής σύνθεση: Γεώργιος Τσιμέκας, Αντιπρόεδρος, Προεδρεύων, σε αναπλήρωση του Πρόεδρου του Τμήματος, που είχε κώλυμα, Δημήτριος Μακρής, Βασίλειος Ανδρουλάκης, Σύμβουλοι Ελευθέριος Μελισσαρίδης, Ευάγγελος Αργυρός, Πάρεδροι, Γραμματέας η Κωνσταντίνα Γκιώκα.
Για να δικάσει την από 3 Δεκεμβρίου 2018 προσφυγή:
του Α. Μ. του Γ. κατοίκου Αγίου Ιωάννη Ρέντη Αττικής (...), ο οποίος παρέστη με τον δικηγόρο Κυριάκο Χουσέα (Α.Μ. 14951), που τον διόρισε με πληρεξούσιο και ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του,
κατά του Υπουργού Παιδείας και Θρησκευμάτων, ο οποίος παρέστη με την Αφροδίτη Καρούκη, Πάρεδρο του Νομικού Συμβουλίου του Κράτους, η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της,
και κατά: 1. της υπ’ αριθμ. Φ.361.8/178/71421/Δ1/27.5.2013 διαπιστωτικής διοικητικής πράξης της Διεύθυνσης Πρωτοβάθμιας Εκπαίδευσης Πειραιά, 2. της υπ’ αριθμ. 55/19.3.2014 απόφασης του Α΄ Τμήματος του Πρωτοβάθμιου Πειθαρχικού Συμβουλίου Περιφερειακής Διεύθυνσης Πρωτοβάθμιας και Δευτεροβάθμιας Εκπαίδευσης Αττικής, 3. της υπ’ αριθμ. Φ.361.9/25/181910/0Ε1/12.11.2015 απόφασης του Υπουργού Παιδείας, Έρευνας και Θρησκευμάτων (Γ΄ 1250/2015), 4. του υπ’ αριθμ. Φ.361.9/24/11665/Ε1/26.1.2016 εγγράφου της Προϊσταμένης της Διεύθυνσης Διοίκησης Προσωπικού Πρωτοβάθμιας Εκπαίδευσης, Τμήμα Δ΄ του ως άνω Υπουργείου, 5. το υπ’ αριθμ. 3885/22.4.2016 πρακτικό επίδοσης-θυροκόλλησης της Διεύθυνσης Πρωτοβάθμιας Εκπαίδευσης Πειραιά και κάθε άλλη σχετική πράξη ή παράλειψη της Διοικήσεως.
Η εκδίκαση άρχισε με την ανάγνωση της εκθέσεως του εισηγητή, Παρέδρου Ελευθέριου Μελισσαρίδη.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, με το κρινόμενο ένδικο βοήθημα για την άσκηση του οποίου καταβλήθηκε το νόμιμο παράβολο (βλ. Θ 2691074/3615/20.12.2018 διπλότυπο είσπραξης της Δ.Ο.Υ Καλλιθέας), ζητείται η εξαφάνιση (α) της 55/19.3.2014 αποφάσεως (Πρακτικού) του Α΄ Τμήματος του Πρωτοβάθμιου Πειθαρχικού Συμβουλίου Περιφερειακής Διεύθυνσης Πρωτοβάθμιας και Δευτεροβάθμιας Εκπαίδευσης Αττικής, κατά το μέρος με το οποίο επιβλήθηκε στον προσφεύγοντα, μόνιμο εκπαιδευτικό του Πρωτοβάθμιου Πειθαρχικού Συμβουλίου Περιφερειακής Διεύθυνσης Πρωτοβάθμιας και Δευτεροβάθμιας Εκπαίδευσης Αττικής, κλάδου ΠΕ70, η ποινή της οριστικής παύσεως για τα πειθαρχικά παραπτώματα της αδικαιολόγητης αποχής από την εκτέλεση των υπηρεσιακών του καθηκόντων για διάστημα που υπερβαίνει τις 22 εργάσιμες ημέρες συνεχώς (άρθρο 107 παρ. 1 περ. δ΄ του ν. 3528/2007) καθώς και της ατελούς εκπλήρωσης του υπηρεσιακού του καθήκοντος (άρθρο 107 παρ. 1 περ. κη΄ και 109 παρ. 5 του ν. 3528/2007), (β) της Φ.361.9/25/181910/ Ε1/12.11.2015 απόφασης του Υπουργού Παιδείας, Έρευνας και Θρησκευμάτων (Γ΄ 1250/2015), με την οποία λύθηκε η υπαλληλική σχέση του προσφεύγοντος εκπαιδευτικού σε εκτέλεση της υπό το στοιχείο α΄ πειθαρχικής ποινής, (γ) της προηγηθείσας των ανωτέρω πράξεων, Φ.361.8/178/71421/Δ1/27.5.2013 διαπιστωτικής πράξης του Υφυπουργού Παιδείας και Θρησκευμάτων Πολιτισμού και Αθλητισμού, με την οποία ο προσφεύγων τέθηκε σε καθεστώς αυτοδίκαιης αργίας από 17.5.2013, (δ) του Φ.361.9/24/11665/Ε1/26.1.2016 εγγράφου της Προϊσταμένης της Διεύθυνσης Διοίκησης Προσωπικού Πρωτοβάθμιας Εκπαίδευσης, Τμήμα Δ΄ του ως άνω Υπουργείου, με το οποίο ανακοινώθηκε στον προσφεύγοντα η υπό το στοιχείο β΄ απόφαση του Υπουργού περί λύσεως της υπηρεσιακής του σχέσεως, (ε) του 3885/22.4.2016 πρακτικού επίδοσης-θυροκόλλησης της Περιφερειακής Διεύθυνσης Πρωτοβάθμιας Εκπαίδευσης Πειραιά με το οποίο κοινοποιήθηκε δια θυροκολλήσεως το με στοιχείο δ΄ έγγραφο καθώς και το 2260/8.3.2016 έγγραφο της Πρωτοβάθμιου Πειθαρχικού Συμβουλίου Περιφερειακής Διεύθυνσης Πρωτοβάθμιας και Δευτεροβάθμιας Εκπαίδευσης Αττικής, Διεύθυνσης Πρωτοβάθμιας Εκπαίδευσης Πειραιά με θέμα “Ανακοίνωση οριστικής παύσης” (που αφορούν την κοινοποίηση της με το στοιχείο β΄ πράξης).
2. Επειδή, το κρινόμενο ένδικο βοήθημα κατά το μέρος που στρέφεται κατά της (υπό στοιχείο α’) απόφασης του ανωτέρω πειθαρχικού συμβουλίου με την οποία επιβλήθηκε στον ασκήσαντα αυτό, πρώην μόνιμο εκπαιδευτικό του κλάδου ΠΕ70 (δάσκαλου), η πειθαρχική ποινή της οριστικής παύσης για τα προαναφερόμενα πειθαρχικά παραπτώματα έχει χαρακτήρα προσφυγής ουσίας, η εκδίκαση της οποίας υπάγεται, σύμφωνα με το άρθρο 103 παρ. 4 του Συντάγματος, στη δικαιοδοσία του Συμβουλίου της Επικρατείας, ενώ κατά το μέρος που στρέφεται κατά της (υπό στοιχείο β΄) απόφασης του Υπουργού Παιδείας, Έρευνας και Θρησκευμάτων με την οποία λύθηκε η υπαλληλική σχέση του ιδίου εκπαιδευτικού σε εκτέλεση της υπό το στοιχείο α΄ απόφασης, συνιστά αίτηση ακυρώσεως, η εκδίκαση της οποίας, σύμφωνα με το άρθρο 1 παρ. 2 περ. ζ΄ του ν. 702/1977 (Α΄ 268), όπως ισχύει μετά την αντικατάστασή της με το άρθρο 47 παρ. 2 του ν. 3900/2010 (Α΄ 213), υπάγεται λόγω συνάφειας της αιτήσεως ακυρώσεως με την ανωτέρω προσφυγή, στην αρμοδιότητα του Συμβουλίου της Επικρατείας (βλ. ενδ. ΣτΕ 428/2020, 2887/2017, 152/2015, 25/2014). Περαιτέρω, κατά το μέρος που το κρινόμενο ένδικο βοήθημα στρέφεται κατά της (υπό στοιχείο γ΄) διαπιστωτικής πράξης του Υφυπουργού Παιδείας και Θρησκευμάτων Πολιτισμού και Αθλητισμού, με την οποία ο ανωτέρω, πρώην εκπαιδευτικός, τέθηκε σε καθεστώς αυτοδίκαιης αργίας από 17.5.2013 (δηλαδή από την ημερομηνία κοινοποίησης στον ίδιο του εγγράφου με το οποίο παραπέμφθηκε στο ανωτέρω πειθαρχικό συμβούλιο), έχει το χαρακτήρα αιτήσεως ακυρώσεως η εκδίκαση της οποίας λόγω του βαθμού του υπαλλήλου και της έδρας της αρχής που εξέδωσε την πράξη υπάγεται στην αρμοδιότητα του Διοικητικού Εφετείου Πειραιά. Κατά τα λοιπά, το κρινόμενο ένδικο βοήθημα έχει το χαρακτήρα αιτήσεως ακυρώσεως. Το Δικαστήριο, για λόγους οικονομίας της δίκης, κρίνει ότι πρέπει να εκδικάσει την υπόθεση και κατά μέρος που αφορά τις υπό τα στοιχεία γ΄, δ΄ και ε΄ πράξεις.
3. Επειδή, στη διάταξη της παραγράφου 8 του άρθρου 141 του Υπαλληλικού Κώδικα (ν. 3528/2007, Α΄ 26), όπως η παράγραφος αυτή προστέθηκε με το άρθρο πρώτο παρ. ΣΤ΄, υποπαρ. ΣΤ2 του ν. 4152/2013 (Α΄ 107/9.5.2013) το οποίο ίσχυε κατά τον χρόνο άσκησης της κρινόμενης προσφυγής, ορίζεται ότι: «Οι αποφάσεις των πειθαρχικών συμβουλίων που εκδίδονται μετά την ημερομηνία δημοσίευσης του παρόντος νόμου στην Εφημερίδα της Κυβερνήσεως και επιβάλλουν τις πειθαρχικές ποινές του υποβιβασμού και της οριστικής παύσης δεν υπόκεινται σε ένσταση ενώπιον του Δευτεροβάθμιου Πειθαρχικού Συμβουλίου αλλά σε προσφυγή ενώπιον του Συμβουλίου της Επικρατείας». Η διάταξη αυτή ως δικονομική, διέπει και τα πειθαρχικά παραπτώματα που τελέστηκαν πριν από την έναρξη ισχύος της (βλ. ΣτΕ 533/2021, 1418/2018, 226/2016, κ.ά.). Συνεπώς παραδεκτώς ασκείται η κρινόμενη προσφυγή κατά της υπό στοιχείο α΄ προσβαλλόμενης απόφασης του πρωτοβάθμιου πειθαρχικού συμβουλίου (βλ. ΣτΕ 1869, 1723/2022, 489/2019, κ.ά.).
4. Επειδή, στην παρ. 1 του άρθρου 41 του π.δ. 18/1989 (Α΄ 8), όπως αυτή αντικαταστάθηκε με το άρθρο 15 παρ. 1 του ν. 4446/2016 (Α΄ 240), ορίζεται ότι: “Οι κατά το άρθρο 103 του Συντάγματος προσφυγές των υπαλλήλων ασκούνται μέσα σε εξήντα (60) ημέρες από την κοινοποίηση ή την αποδεδειγμένη πλήρη γνώση από αυτούς της προσβαλλόμενης απόφασης”. Περαιτέρω, στο μεν άρθρο 140 παρ. 4 του Υπαλληλικού Κώδικα (ν. 3528/2007, Α΄ 26), όπως το άρθρο αυτό ίσχυε μετά την αντικατάστασή του με το άρθρο δεύτερο του ν. 4057/2012 (Α΄ 54), ορίζεται ότι : “Η πειθαρχική απόφαση κοινοποιείται σε αντίγραφο με τη φροντίδα της υπηρεσίας στον υπάλληλο και γνωστοποιείται στα όργανα που δικαιούνται να ασκήσουν ένσταση. Η κοινοποίηση της απόφασης στον υπάλληλο ενεργείται σύμφωνα με τις διατάξεις του άρθρου 138 του παρόντος. Στον υπάλληλο γνωστοποιείται επίσης η τυχόν δυνατότητα ασκήσεως ενστάσεως ή προσφυγής, κατά περίπτωση, ενώπιον του αρμοδίου οργάνου και η σχετική προθεσμία ασκήσεώς της”, στο δε άρθρο 138 του ίδιου Κώδικα, όπως το άρθρο αυτό ίσχυε μετά την αντικατάστασή του με το άρθρο δεύτερο του ν. 4057/2012 ορίζεται ότι: “Η κλήση σε απολογία και κάθε πρόσκληση ή ειδοποίηση του διωκομένου επιδίδονται με δικαστικό επιμελητή ή άλλο δημόσιο όργανο στον ίδιο προσωπικά ή στην κατοικία που έχει δηλώσει στην υπηρεσία του, σε πρόσωπο με το οποίο συνοικεί. Για την επίδοση αυτή συντάσσεται αποδεικτικό. Εάν δεν καταστεί δυνατή η επίδοση για οποιοδήποτε λόγο, συμπεριλαμβανομένης και της περιπτώσεως αγνώστου διαμονής του διωκομένου, το έγγραφο τοιχοκολλάται στο κατάστημα της υπηρεσίας του υπαλλήλου και συντάσσεται πρωτόκολλο που υπογράφεται από ένα μάρτυρα. ...”.
5. Επειδή, όπως έχει παγίως κριθεί, η επίδοση πλήρους αντιγράφου της πειθαρχικής απόφασης στον υπάλληλο αποτελεί τον μοναδικό και αποκλειστικό τρόπο κίνησης της εξηκονθήμερης προθεσμίας της προσφυγής, ενώ την προθεσμία αυτή δεν κινεί η με οποιονδήποτε άλλο τρόπο γνώση της εν λόγω απόφασης, ενόψει των σοβαρότατων συνεπειών που συνεπάγεται η επιβολή της πειθαρχικής ποινής για την προσωπικότητα του υπαλλήλου και γενικά για την υπαλληλική του σταδιοδρομία. Περαιτέρω, σύμφωνα με τα άρθρα 140 παρ. 4 και 138 του Υπαλληλικού Κώδικα, επιτρέπεται η επίδοση της πειθαρχικής απόφασης και με θυροκόλληση στην κατοικία του υπαλλήλου, εφ’ όσον ούτε ο υπάλληλος, ούτε άλλο πρόσωπο από τα απαριθμούμενα στο άρθρο 128 παρ. 1 και 3 του Κώδικα Πολιτικής Δικονομίας ευρεθούν εκεί, στην περίπτωση, όμως, αυτή, για να θεωρηθεί νόμιμη η επίδοση και να κινηθεί η προθεσμία προς άσκηση προσφυγής, απαιτείται να τηρηθούν και οι διατυπώσεις που προβλέπονται στην παρ. 4 περ. β΄ και γ΄ του ανωτέρω άρθρου 128 του Κ.Πολ.Δ., οι διατάξεις του οποίου εφαρμόζονται αναλόγως, κατά τα οριζόμενα στο άρθρο 40 του π.δ. 18/1989, όπως αυτό ίσχυε κατά τον κρίσιμο χρόνο, ήτοι πριν την τροποποίησή του με το άρθρο 122 παρ. 2 του ν. 4938/2022 (Α΄ 109) [βλ. ενδεικτικά ΣτΕ 2580/2021 σκ. 4 και 899/2020 σκ. 3]. Ειδικότερα, σύμφωνα με το εν λόγω άρθρο του Κ.Πολ.Δ. πρέπει το αργότερο την επομένη της θυροκολλήσεως, ο ενεργήσας αυτήν αφενός να εγχειρίσει αντίγραφο της θυροκολληθείσας απόφασης στον προϊστάμενο του αστυνομικού τμήματος της περιφέρειας της κατοικίας, αφετέρου δε να ταχυδρομήσει στον υπάλληλο έγγραφη ειδοποίηση περί της θυροκολλήσεως, του είδους της θυροκολληθείσης απόφασης και της κατάθεσης αντιγράφου στο αστυνομικό τμήμα, συντασσομένων αποδεικτικών περί των ανωτέρω ενεργειών (βλ. ΣτΕ 899/2020, σκ. 3 και εκεί παρατιθέμενη νομολογία).
6. Επειδή, στην προκειμένη περίπτωση, όπως προκύπτει από το Α.Π.Π.Ε. 3900/6.5.2015 πρακτικό επίδοσης - θυροκόλλησης, η α΄ προσβαλλόμενη πειθαρχική απόφαση επιδόθηκε στον προσφεύγοντα με θυροκόλληση στις 6.5.2016, παρουσία ενός μάρτυρα, στη διεύθυνση της κατοικίας του (Νικηταρά αρ. 15, Άγιο Ι. Ρέντη) στην οποία δεν ανευρέθη από τον διενεργήσαντα τη θυροκόλληση. Η επίδοση, όμως, αυτή ήταν άκυρη και δεν εκκίνησε η προθεσμία για την άσκηση της προσφυγής, αφού, όπως προκύπτει από το φάκελο της υπόθεσης, τηρήθηκε μόνο ο τύπος της έγγραφης ειδοποίησης με συστημένη επιστολή προς τον προσφεύγοντα, χωρίς να εγχειρισθεί αντίγραφο της απόφασης που θυροκολλήθηκε στον προϊστάμενο του Αστυνομικού Τμήματος της περιφέρειας της κατοικίας του υπαλλήλου κατά τα απαιτούμενα από το άρθρο 128 παρ. 4 περ. β΄ του Κ.Πολ.Δ. (βλ. ΣτΕ 1784/2014, 2721/2007, πρβλ. ΣτΕ 899/2020). Συνεπώς, η υπό κρίση προσφυγή, κατατεθείσα στις 3.12.2018, ασκείται εμπροθέσμως, σύμφωνα με τα αναφερόμενα στην προηγούμενη σκέψη, οι δε περί του αντιθέτου ισχυρισμοί της Διοίκησης, με τους οποίους προβάλλεται ότι από την θυροκόλληση της πειθαρχικής απόφασης στην κατοικία του προσφεύγοντος και στο κατάστημα της υπηρεσίας του, η τελευταία έτυχε ευρείας δημοσιότητας ώστε ο προσφεύγων μπορούσε να λάβει γνώση αυτής, πρέπει να απορριφθούν ως αβάσιμοι. Κατά τη γνώμη, όμως, του Συμβούλου Βασιλείου Ανδρουλάκη, υπό τις συνθήκες της ένδικης περιπτώσεως (πειθαρχική απόφαση εκδοθείσα τον Μάρτιο 2014, υπουργική απόφαση περί λύσεως της υπαλληλικής σχέσεως εκδοθείσα τον Νοέμβριο 2015), είναι πρόδηλο ότι, ενόψει του ευλόγου ενδιαφέροντος του προσφεύγοντος για την διατήρηση της υπαλληλικής σχέσεώς του, αυτός είχε γνώση των προσβαλλομένων πράξεων πολύ πέραν του εξηκονθημέρου από την άσκηση του κρινόμενου ένδικου βοηθήματος (3.12.2018). Επομένως, κατά τη γνώμη αυτή, η κρινόμενη προσφυγή πρέπει να απορριφθεί ως εκπρόθεσμη.
7. Επειδή, ο Κώδικας Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ., ο οποίος κυρώθηκε με το άρθρο πρώτο του ν. 3528/2007, όπως το Μέρος Ε΄ αυτού είχε αντικατασταθεί με το άρθρο δεύτερο του ν. 4057/2012 και ίσχυε κατά το χρόνο τέλεσης των αποδιδόμενων στον προσφεύγοντα πειθαρχικών παραπτωμάτων, και στις οποίες διατάξεις του Κώδικα αυτού υπάγονται και οι εκπαιδευτικοί λειτουργοί πρωτοβάθμιας και δευτεροβάθμιας εκπαίδευσης, σύμφωνα με το άρθρο 53 παρ. 1 του ν. 2721/1999 (Α΄ 119), ορίζει, μεταξύ άλλων, στο άρθρο 106 ότι: “Το πειθαρχικό παράπτωμα συντελείται με υπαίτια πράξη ή παράλειψη του υπαλλήλου που μπορεί να του καταλογισθεί”, στο άρθρο 107 [Απαρίθμηση πειθαρχικών παραπτωμάτων] ότι: “1. Πειθαρχικά παραπτώματα είναι: α) ... ι) η αδικαιολόγητη αποχή από την εκτέλεση των καθηκόντων… κη) η αμέλεια ή ατελής εκπλήρωση του υπηρεσιακού καθήκοντος...”, και στο άρθρο 109 ότι: “1. Οι πειθαρχικές ποινές που επιβάλλονται στους υπαλλήλους είναι: α) ... β)... και η) η οριστική παύση. 2. Για την επιβολή οποιασδήποτε πειθαρχικής ποινής σε υπάλληλο συνεκτιμώνται οι ιδιαίτερες συνθήκες τέλεσης του παραπτώματος, η εν γένει προσωπικότητα του υπαλλήλου, καθώς και η υπηρεσιακή του εικόνα όπως προκύπτει από το προσωπικό του μητρώο και τηρείται η αρχή της αναλογικότητας. 3… 4... 5.α. … Για το παράπτωμα της περίπτωση ι’ της παραγράφου 1 του άρθρου 107 δεν μπορεί να επιβληθεί ποινή κατώτερη του υποβιβασμού εφόσον η αδικαιολόγητη αποχή από την εκτέλεση των υπηρεσιακών καθηκόντων υπερβαίνει τις είκοσι δύο (22) εργάσιμες ημέρες συνεχώς ή τις τριάντα (30) εργάσιμες ημέρες σε διάστημα ενός (1) έτους. β. ... γ…”.
8. Επειδή, όπως προκύπτει από τα στοιχεία του φακέλου της πειθαρχικής υπόθεσης και τα ΕΠ 35/8.4.2013 και 38/12.4.2013 απολογητικά υπομνήματα του προσφεύγοντος, ο τελευταίος ήταν διορισμένος ως μόνιμος εκπαιδευτικός του κλάδου ΠΕ 70 (Δασκάλων) με οργανική θέση στο 8ο Δημοτικό Σχολείο Κορυδαλλού. Όπως προκύπτει από το ΕΠ 1/26.2.2013 έγγραφο της Διευθύντριας του ως άνω δημοτικού σχολείου, στις 25.2.2013 ο προσφεύγων παρουσιάστηκε στο σχολείο με καθυστέρηση στις 10 π.μ. χωρίς να ενημερώσει για την καθυστέρηση αυτή. Παρά την αργοπορία, δήλωσε στη Διευθύντρια του σχολείου ότι θα πήγαινε για μάθημα αφού έπινε τον καφέ του. Αρνήθηκε όμως τελικά, να εκτελέσει τις διδακτικές του υποχρεώσεις και παρά τις εκκλήσεις της Διευθύντριας αντί να προσέλθει για μάθημα, αποφάσισε να αποχωρήσει από το σχολείο, χωρίς να υποβάλει ούτε αίτηση για άδεια απουσίας, αλλά ούτε να αιτιολογήσει την αποχώρησή του. Στη συνέχεια, σύμφωνα με τα Ε.Π. 1/26.2.2013, 2/28.2.2013, 3/1.3.2013, 4/4.3.2013, 5/6.3.2013, 6/7.3.2013, 8/13.3.2013, 9/13.3.2013, 10/15.3.2013, 11/20.3.2013, 12/26.3.2013, 13/28.3.2013, 14/29.3.2013, 15/1.4.2013 και 16/3.4.2013 έγγραφα της Διευθύντριας του 8ου Δημοτικού Σχολείου Κορυδαλλού, ο προσφεύγων απουσίασε από την υπηρεσία του αδικαιολόγητα από τις 25.2.2013 μέχρι τις 7.4.2013, χωρίς να υποβάλει αίτηση για αναρρωτική άδεια και χωρίς να προσκομίσει σχετική ιατρική βεβαίωση. Ακολούθως, με το Ε.Π. 29/3.4.2013 έγγραφο του Διευθυντή Πρωτοβάθμιας Εκπαίδευσης Πειραιά – το οποίο κοινοποιήθηκε στον προσφεύγοντα στις 4.4.2013, ο τελευταίος κλήθηκε να απολογηθεί αφενός για το πειθαρχικό παράπτωμα της αδικαιολόγητης αποχής κατά το ανωτέρω χρονικό διάστημα, αφετέρου για το παράπτωμα της ατελούς εκπλήρωσης των υπηρεσιακών του καθηκόντων σχετικά με τα όσα συνέβησαν στις 25.2.2013. Με την 5457/5.4.2013 απόφαση του Διευθυντή Πρωτοβάθμιας Εκπαίδευσης Πειραιά, εγκρίθηκε, αναδρομικά, η αιτηθείσα (αυθημερόν) από τον προσφεύγοντα, αναρρωτική άδεια για το χρονικό διάστημα από 26 έως 28 Φεβρουαρίου 2013, λόγω ασθένειας (κρυολογήματος), για την οποία ο τελευταίος προσκόμισε την από 26.2.2013 ιατρική γνωμάτευση. Στις 8.4.2013 (Δευτέρα), ο προσφεύγων παρουσιάστηκε στο σχολείο του στις 10.35 π.μ. και κατέθεσε δήλωση ανάληψης υπηρεσίας (βλ. το Ε.Π. 18/8.4.2013 έγγραφο της Διευθύντριας με συνημμένη “Αναφορά ανάληψης υπηρεσίας” του εκπαιδευτικού). Την ίδια ημέρα, ο προσφεύγων κατέθεσε την ΕΠ. 35/8.4.2013 απολογία του, στην οποία ισχυρίσθηκε ότι από τις 28.2.2013 μέχρι τις 4.4.2013 προσπαθούσε να του χορηγηθεί ιατρική βεβαίωση, το οποίο δεν κατέστη δυνατόν, διότι το ιατρικό ραντεβού θα ελάμβανε χώρα στις 23.5.2013. Για δε το περιστατικό της 25ης Φεβρουαρίου 2013 ανέφερε ότι αν και κρυωμένος, μετέβη στο σχολείο, αλλά αναγκάστηκε να διακόψει την εκτέλεση των καθηκόντων του και να κατέβει στο γραφείο της Διευθύντριας για να αναπαυθεί. Στις 12.4.2013 ο προσφεύγων κατέθεσε στη Διεύθυνση Πρωτοβάθμιας Εκπαίδευσης Πειραιώς το Ε.Π. 38/12.4.2013 έγγραφό του, με τίτλο “Συμπληρωματική απάντηση σε κλήση σε απολογία”, με το οποίο ζήτησε να εγκριθεί αναδρομικά για το ανωτέρω χρονικό διάστημα αναρρωτική άδεια χωρίς να προσκομίσει, όμως, κανένα ιατρικό πιστοποιητικό. Με το Α.Π. ΕΜΠΙΣΤ. 47/14.5.2013 έγγραφο του Διευθυντή Πρωτοβάθμιας Εκπαίδευσης Πειραιά, ο προσφεύγων παραπέμφθηκε στο Πρωτοβάθμιο Πειθαρχικό Συμβούλιο της Περιφερειακής Δ/νσης Π.Ε. και Δ.Ε. Αττικής, (α) για αδικαιολόγητη αποχή από την εκτέλεση των υπηρεσιακών του καθηκόντων πάνω από είκοσι δύο (22) εργάσιμες ημέρες συνεχώς και συγκεκριμένα από 1.3.2013 μέχρι 5.4.2013 [ήτοι για είκοσι τέσσερις (24) συνεχόμενες εργάσιμες ημέρες] και (β) για ατελή εκπλήρωση του υπηρεσιακού του καθήκοντος, διότι στις 25.2.2013, ημέρα Δευτέρα προσήλθε στο χώρο της εργασίας του και ενώ είχε αρχίσει το διδακτικό του ωράριο, δήλωσε στη Διευθύντρια του Σχολείου ότι θα πήγαινε για μάθημα αφού έπινε τον καφέ του. Σε τρεις συνεχόμενες κλήσεις της Διευθύντριάς του να συμμορφωθεί στο διδακτικό του ωράριο, αρνήθηκε να το πράξει και σε τελική της υπενθύμιση για τις διδακτικές του υποχρεώσεις, αντί να πάει για μάθημα, αποφάσισε να αποχωρήσει από το Σχολείο, χωρίς να υποβάλει εμπρόθεσμα αίτηση άδειας απουσίας οποιασδήποτε μορφής και χωρίς να φροντίσει να αιτιολογήσει την αποχώρησή του. Το παραπεμπτήριο αυτό έγγραφο επιδόθηκε στον προσφεύγοντα στις 17.5.2013 (βλ. σχετικό αποδεικτικό επίδοσης της Διευθύντριας του 8ου Δημοτικού Σχολείου). Ακολούθως, σύμφωνα με το άρθρο 103 παρ. 1 περ. ε΄ και παρ. 2 περ. γ΄ του ν. 3528/2007 (Α΄ 26), όπως ίσχυε κατά τον κρίσιμο εν προκειμένω χρόνο δηλαδή, μετά την αντικατάστασή του με το άρθρο πρώτο υποπαράγραφος Ζ΄ 3 του ν. 4093/2012 (Α΄ 222), εκδόθηκε η υπό το στοιχείο γ΄ προσβαλλόμενη Φ.361.8/178/71421/Δ1/27.5.2013 διαπιστωτική πράξη του Υφυπουργού Παιδείας και Θρησκευμάτων Πολιτισμού και Αθλητισμού, με την οποία ο προσφεύγων τέθηκε σε καθεστώς αυτοδίκαιης αργίας από τις 17.5.2013, ημερομηνία κοινοποίησης σε αυτόν του ανωτέρω παραπεμπτηρίου εγγράφου. Η πράξη αυτή επιδόθηκε νομίμως σε αυτόν στις 4.6.2013 (βλ. το με την ίδια ημερομηνία αποδεικτικό επίδοσης). Ενόψει των ανωτέρω, το Α’ Τμήμα του Πρωτοβάθμιου Πειθαρχικού Συμβουλίου Περιφερειακής Διεύθυνσης Πρωτοβάθμιας και Δευτεροβάθμιας Εκπαίδευσης Αττικής, με την υπό στοιχείο α΄ προσβαλλόμενη απόφασή του, δέχθηκε ότι ο προσφεύγων υπέπεσε στο πειθαρχικό παράπτωμα της αδικαιολόγητης αποχής από την εκτέλεση των υπηρεσιακών του καθηκόντων από 1.3.2013 έως και 5.4.2013 και της ατελούς εκπλήρωσης του υπηρεσιακού του καθήκοντος δεδομένου ότι δεν προσκομίσθηκε από αυτόν καμία ιατρική βεβαίωση η οποία να αιτιολογεί την απουσία του κατά το επίδικο διάστημα. Περαιτέρω, το ανωτέρω πειθαρχικό συμβούλιο για την τέλεση των προαναφερθέντων πειθαρχικών παραπτωμάτων επέβαλε στον προσφεύγοντα ως προσήκουσα πειθαρχική ποινή αυτή της οριστικής παύσης.
9. Επειδή, το Συμβούλιο της Επικρατείας όταν δικάζει επί υπαλληλικής προσφυγής, εξετάζει την υπόθεση εξ υπαρχής κατά τον νόμο και την ουσία, προβαίνει στον ορθό χαρακτηρισμό των πράξεων που αποδίδονται στον πειθαρχικώς διωκόμενο και στην υπαγωγή τους στον προσήκοντα κανόνα δικαίου, περαιτέρω δε εκφέρει ιδία ουσιαστική κρίση σχετικά με την τέλεση των πειθαρχικών παραπτωμάτων, τη σοβαρότητά τους εν όψει και των συνθηκών υπό τις οποίες τελέστηκαν, καθώς και την επιμέτρηση της πειθαρχικής ποινής, κατ’ εκτίμηση όλων των στοιχείων του φακέλου της πειθαρχικής υπόθεσης, αλλά και της εν γένει υπηρεσιακής εικόνας του υπαλλήλου καθ’ όλη τη σταδιοδρομία του (ΣτΕ 2036/2021, 547/2019, 1478/2018, κ.ά.). Συνεπώς είναι απορριπτέοι ως αλυσιτελείς οι λόγοι της προσφυγής περί μη εμπεριστατωμένης άλλως ανεπαρκούς αιτιολογίας της πειθαρχικής απόφασης (ΣτΕ 43/2021, 1802/2019, 2484/2018, κ.ά.), περί εσφαλμένης αξιολόγησης των πραγματικών περιστατικών από το πειθαρχικό συμβούλιο και μη ορθής διάγνωσης των συνθηκών που συνέτρεξαν στο πρόσωπο του προσφεύγοντος (ΣτΕ 43/2021, 1802/2019, 1306/2017, 2164/2014 επταμελ., κ.ά.) καθώς και περί παραβίασης της αρχής της αναλογικότητας κατά την επιμέτρηση της επιβληθείσας πειθαρχικής ποινής (ΣτΕ 167/2015, 3473/2014, 1670/2013 επταμελ.). Περαιτέρω, είναι απορριπτέος ως αλυσιτελής και ο λόγος με τον οποίο προβάλλεται ότι δεν ελήφθησαν υπόψη οι ελαφρυντικές περιστάσεις που συντρέχουν εν προκειμένω, δηλαδή η καλή υπηρεσιακή εικόνα του προσφεύγοντος καθώς και το γεγονός ότι δεν έχει υποπέσει στο παρελθόν σε πειθαρχικό παράπτωμα (ΣτΕ 2036/2021, 1946, 1802, 601/2019, κ.ά.). Και τούτο, ανεξαρτήτως του ότι, ως προς τον τελευταίο αυτό λόγο, η επίκληση και μόνον ελαφρυντικών περιστάσεων από τον διωκόμενο υπάλληλο δεν καθιστά υποχρεωτική την αποδοχή τους από το πειθαρχικό όργανο και δεν οδηγεί άνευ ετέρου σε μείωση της επιβλητέας ποινής (ΣτΕ 1446/2020, 1802/2019, 2423/2018, κ.ά.).
10. Επειδή, με τα ανωτέρω δεδομένα, το Δικαστήριο κρίνει ότι ο προσφεύγων υπέπεσε στα αποδοθέντα σε αυτόν πειθαρχικά παραπτώματα της αδικαιολόγητης αποχής από την εκτέλεση των υπηρεσιακών του καθηκόντων πάνω από είκοσι δύο (22) εργάσιμες ημέρες συνεχώς (κατ’ άρθρο 107 παρ. 1 περ. ι’ και άρθρο 109 παρ. 5α’ του ν. 3528/2007) καθώς και της ατελούς εκπλήρωσης του υπηρεσιακού του καθήκοντος (κατ’ άρθρο 107 παρ. 1 περ. κη΄ και άρθρο 109 παρ. 5α΄ εδάφιο δεύτερο του ν. 3528/2007). Ενόψει δε της βαρύτητας των πειθαρχικών αυτών παραπτωμάτων και των συνθηκών τέλεσής τους, και λαμβανομένων υπόψη όλων των στοιχείων του φακέλου, μετά συνεκτίμηση και των ισχυρισμών του προσφεύγοντος περί της καλής υπηρεσιακής του εικόνας και των προβλημάτων υγείας που αντιμετώπιζε, το Δικαστήριο κρίνει ότι η επιβληθείσα πειθαρχική ποινή της οριστικής παύσης είναι η προσήκουσα και, συνεπώς, νομίμως αυτή επιβλήθηκε σε βάρος του με την προσβαλλόμενη απόφαση, η δε κρινόμενη προσφυγή πρέπει να απορριφθεί.
11. Επειδή, όσον αφορά τις υπό τα στοιχεία β΄ και γ΄ προσβαλλόμενες πράξεις, ως προς τις οποίες το κρινόμενο ένδικο βοήθημα έχει τον χαρακτήρα αιτήσεως ακυρώσεως λεκτέα τα ακόλουθα : από το γεγονός ότι η υπό στοιχείο β΄ προσβαλλόμενη πράξη εκδόθηκε τον Νοέμβριο του 2015, σε συνδυασμό με το ιδιαίτερο ενδιαφέρον του αιτούντος για τυχόν εναντίωσή του προς αυτήν, προκύπτει κατά τρόπο αναμφίβολο ότι αυτός είχε πλήρη γνώση αυτής της πράξης οπωσδήποτε μέχρι το τέλος Σεπτεμβρίου του 2018, δηλαδή μετά από χρονικό διάστημα 2 ετών και 9 μηνών (πρβλ. ΣτΕ 327/2018, 1042/2016). Συνεπώς, η κρινόμενη αίτηση ακυρώσεως, η οποία κατατέθηκε στη γραμματεία του Δικαστηρίου στις 3.12.2018, κατά το μέρος που στρέφεται κατά της υπό στοιχείο β΄ προσβαλλόμενης πράξης ασκείται εκπροθέσμως κατά τα οριζόμενα στο άρθρο 46 παρ. 1 του π.δ. 18/1989. Εξάλλου, με δεδομένο ότι η υπό το στοιχείο γ΄ προσβαλλόμενη πράξη κοινοποιήθηκε νομίμως στον προσφεύγοντα στις 4.6.2013 (βλ. σκέψη 9), η κρινόμενη αίτηση, κατατιθέμενη μετά την παρέλευση χρονικού διαστήματος πεντέμιση ετών περίπου από τη νόμιμη επίδοση της πράξης αυτής, ασκείται ομοίως εκπροθέσμως.
12. Επειδή, περαιτέρω, το (υπό στοιχείο δ΄) προσβαλλόμενο Φ.361.9/24/11665/Ε1/26.1.2016 έγγραφο της Προϊσταμένης της Διεύθυνσης Διοίκησης Προσωπικού Πρωτοβάθμιας Εκπαίδευσης, Τμήμα Δ΄ του ως άνω Υπουργείου, με το οποίο ανακοινώθηκε στον προσφεύγοντα η (υπό στοιχείο β΄) προσβαλλόμενη απόφαση του Υπουργού περί λύσεως της υπηρεσιακής σχέσεως, στερείται εκτελεστού χαρακτήρα διότι έχει πληροφοριακό χαρακτήρα (βλ. ΣτΕ 4755/2012 Ολ. σκ. 4, 3540/2009 σκ. 3, 4436/1997 σκ.3, 1378/1971 Ολ.). Τέλος, το (υπό στοιχείο ε΄) προσβαλλόμενο 3885/22.4.2016 πρακτικό επίδοσης - θυροκόλλησης της Περιφερειακής Διεύθυνσης Πρωτοβάθμιας Εκπαίδευσης Πειραιά, στερείται επίσης εκτελεστού χαρακτήρα διότι με αυτό κοινοποιήθηκαν δια θυροκολλήσεως τα εκεί αναφερόμενα έγγραφα. Συνεπώς η υπό κρίση αίτηση ακυρώσεως κατά το μέρος που στρέφεται κατά των υπό στοιχεία δ΄ και ε΄ εγγράφων πρέπει να απορριφθεί ως απαράδεκτη.
13. Επειδή, κατόπιν αυτών το κρινόμενο ένδικο βοήθημα πρέπει να απορριφθεί.
Δ ι ά τ α ύ τ α
Απορρίπτει την προσφυγή και την αίτηση ακυρώσεως.
Διατάσσει την κατάπτωση του παραβόλου.
Επιβάλλει στον προσφεύγοντα τη δικαστική δαπάνη του Δημοσίου, που ανέρχεται σε τετρακόσια εξήντα (460) ευρώ.
Η διάσκεψη έγινε στην Αθήνα την 1η Μαρτίου 2021 και στις 8 Νοεμβρίου 2022.
Ο Προεδρεύων ΑντιπρόεδροςΗ Γραμματέας
Γεώργιος Τσιμέκας Κωνσταντίνα Γκιώκα
και η απόφαση δημοσιεύθηκε σε δημόσια συνεδρίαση της 29ης Δεκεμβρίου 2022.
Ο Πρόεδρος του Γ´ ΤμήματοςΟ Γραμματέας
Γεώργιος Τσιμέκας Νικόλαος Βασιλόπουλος
Κ.Λ. (m)
Αριθμός 2764/2021
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Β΄
Συνεδρίασε δημόσια στο ακροατήριό του στις 19 Φεβρουαρίου 2020, με την εξής σύνθεση: Ε. Σάρπ, Αντιπρόεδρος, Πρόεδρος του Β΄ Τμήματος, Αγ. Σδράκα, Ε. Σκούρα, Σύμβουλοι, Ειρ. Σταυρουλάκη, Α. Φοβάκης, Πάρεδροι. Γραμματέας η Α. Ζυγουρίτσα, Γραμματέας του Β΄ Τμήματος.
Για να δικάσει την από 7 Απριλίου 2014 αίτηση:
της Κ. Κ. του Δ. κατοίκου Αμαλιάδας, η οποία δεν παρέστη, αλλά νομιμοποιήθηκε με την κατάθεση συμβολαιογραφικού πληρεξουσίου σε άλλον από τον υπογράφοντα δικηγόρο,
κατά του Δήμου Ήλιδας Ηλείας, ο οποίος παρέστη με τον δικηγόρο Πολυχρόνη Θωμόπουλο (Α.Μ. 5268), που τον διόρισε με αποφάσεις της Οικονομικής Επιτροπής και του Δημάρχου.
Με την αίτηση αυτή η αιτούσα επιδιώκει να ακυρωθεί η υπ' αριθμ. 111/1998 απόφαση του Δημοτικού Συμβουλίου του πρώην Δήμου Αμαλιάδας και κάθε άλλη σχετική πράξη ή παράλειψη της Διοικήσεως.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Ειρ. Σταυρουλάκη.
Κατόπιν το δικαστήριο άκουσε τον πληρεξούσιο του καθ' ου Δήμου, ο οποίος ζήτησε την απόρριψη της υπό κρίση αιτήσεως.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινομένης αιτήσεως έχει καταβληθεί το νόμιμο παράβολο (βλ. τα 3811067 και 1334674/2014 ειδικά έντυπα παραβόλου σειράς Α´).
2. Επειδή, με την αίτηση αυτή, η οποία άγεται προς συζήτηση μετά την 2597/2018 αναβλητική απόφασή του, με την οποία το Συμβούλιο της Επικρατείας διέταξε την προσκομιδή επιπλέον στοιχείων από τον καθ’ ού Δήμο, ζητείται η ακύρωση της 111/1998 αποφάσεως του (πρώην) Δήμου Αμαλιάδος (ήδη Δήμου Ηλιδας), καθ’ ό μέρος με αυτήν αποφασίσθηκε, κατ’ εφαρμογή του άρθρου 20 του ν. 2539/1997, η επιβολή τέλους επί των ακαθαρίστων εσόδων των καταστημάτων “που ευρίσκονται εκτός περιοχής, στην οποία ισχύει το σύστημα αντικειμενικού προσδιορισμού [της αξίας των ακινήτων]”.
3. Επειδή, νομίμως συζητείται η υπόθεση αν και δεν παρέστη η αιτούσα διότι, όπως προκύπτει από το υπάρχον στο φάκελο από 14.2.2019 αποδεικτικό της επιμελήτριας του Δικαστηρίου, αντίγραφο της ως άνω αναβλητικής αποφάσεως επιδόθηκε νομίμως στον ορισθέντα, με το κατατεθέν στη Γραμματεία του Δικαστηρίου υπ’ αριθμ. 10833/13.9.2016 συμβολαιογραφικό πληρεξούσιο, ως πληρεξούσιο και αντίκλητο της αιτούσας δικηγόρο.
4. Επειδή, στο άρθρο 20 του ν. 2539/1997 (Α΄ 244) ορίζονται τα ακόλουθα: «Το εδάφιο β΄ της παραγράφου 1 του άρθρου 1 του ν. 339/1976 (ΦΕΚ 136 Α΄), όπως αντικαταστάθηκε με το εδάφιο β΄ του άρθρου 3 του ν. 658/1977 (ΦΕΚ 214 Α΄) και την παράγραφο 6 του άρθρου 26 του ν. 1828/1989 (ΦΕΚ 2 Α΄), αντικαθίσταται από 1.1.1998 ως εξής: "Επιβάλλεται υπέρ των δήμων και κοινοτήτων, στην περιφέρεια των οποίων ισχύει το σύστημα του αντικειμενικού προσδιορισμού της αξίας των ακινήτων, τέλος σε ποσοστό δύο τοις εκατό (2%) στα ακαθάριστα έσοδα των: α) κάθε είδους, μορφής και ονομασίας καταστημάτων, στα οποία πωλούνται για κατανάλωση εντός του καταστήματος ή σε πακέτο, φαγητά, ποτά, καφές, αναψυκτικά, γαλακτοκομικά προϊόντα και γλυκίσματα, εφόσον κατά την άδεια που έχει εκδοθεί, διαθέτουν πάγκους ή τραπεζοκαθίσματα εντός ή και εκτός του καταστήματος, β) ζυθοπωλείων και μπαρ ανεξαρτήτως ιδιαίτερης ονομασίας και κατηγορίας, γ) καντινών". [...] Προκειμένου για νυχτερινά κέντρα, αίθουσες χορού και άλλα καταστήματα με ποτά και θέαμα, καφωδεία, κέντρα διασκέδασης (καμπαρέ, νάϊτ κλαμπ, κοσμικές ταβέρνες, μπουάτ) και χορευτικά κέντρα με μουσική, το ανωτέρω τέλος επιβάλλεται σε ποσοστό πέντε τοις εκατό (5%). Στους δήμους και στις κοινότητες, στην περιοχή των οποίων δεν ισχύει το σύστημα του αντικειμενικού προσδιορισμού της αξίας των ακινήτων, το ανωτέρω τέλος μπορεί να επιβάλλεται με απόφαση του δημοτικού ή κοινοτικού συμβουλίου. Το τέλος βαρύνει τον πελάτη και αναγράφεται ξεχωριστά στα εκδιδόμενα κατά τις κείμενες διατάξεις στοιχεία, εισπράττεται δε από αυτόν που εκδίδει το λογαριασμό, ο οποίος υποχρεούται να το καταβάλει στο οικείο δημόσιο ή δημοτικό ταμείο υπέρ του δικαιούχου δήμου ή κοινότητας». Βάσει της ανωτέρω εξουσιοδοτικής διατάξεως εκδόθηκε η προσβαλλομένη 111/1998 πράξη του Δημοτικού Συμβουλίου του (τέως) Δήμου Αμαλιάδας.
5. Επειδή, κατά την έννοια των προαναφερθεισών διατάξεων του άρθρου 20 του ν. 2539/1997, το ένδικο τέλος επιβάλλεται, για μεν τις περιοχές, όπου ισχύει το σύστημα αντικειμενικού προσδιορισμού της αξίας των ακινήτων, ευθέως από τον εν λόγω νόμο, για δε τις περιοχές, όμως, όπου δεν ισχύει το ως άνω σύστημα, το τέλος αυτό μπορεί να επιβάλλεται με κανονιστική απόφαση της δημοτικής αρχής.
6. Επειδή, εξ άλλου, σύμφωνα με τις διατάξεις του άρθρου 66 του Β.Δ. της 24.9/20.10.1958 («περί κωδικοποιήσεως [...] των ισχυουσών διατάξεων περί των προσόδων των δήμων και κοινοτήτων», Α΄ 171), οι οποίες διέπουν τα της δημοσιεύσεως των κανονιστικών αποφάσεων των δημοτικών και κοινοτικών συμβουλίων για την επιβολή φόρων, τελών κ.λπ., προκειμένου να αποκτήσουν νόμιμη υπόσταση οι αποφάσεις αυτές απαιτείται, ως συστατικός τύπος, η δημοσίευσή τους, η οποία συντελείται με την τοιχοκόλληση ολόκληρου του κειμένου τους στο δημοτικό ή κοινοτικό κατάστημα, με την παρουσία δύο μαρτύρων, οι οποίοι συνυπογράφουν το αποδεικτικό δημοσιεύσεως (ΣτΕ 2539, 3274/2004, 4175/2005, 164, 1437/2006, 2450/2007, 1808/2012). Εξ άλλου, ναι μεν κανονιστικές πράξεις που δεν έχουν ή δεν έχουν προσηκόντως δημοσιευθεί είναι ανυπόστατες και δεν παράγουν έννομες συνέπειες, ως εκ της φύσεώς τους, όμως, και για λόγους ασφάλειας του δικαίου είναι εν πάση περιπτώσει ακυρωτέες προς αποφυγή του ενδεχομένου εφαρμογής τους (ΣτΕ Ολομ. 87/2011, 1808/2012).
7. Επειδή, εν προκειμένω, με την προσβαλλομένη 111/1998 πράξη του Δημοτικού Συμβουλίου του τέως Δήμου Αμαλιάδας αποφασίσθηκε, μεταξύ άλλων, η επιβολή τέλους επί των ακαθαρίστων εσόδων των καταστημάτων που ευρίσκονται σε περιοχή, στην οποία δεν ισχύει το σύστημα αντικειμενικού προσδιορισμού της αξίας των ακινήτων.
8. Επειδή, η αιτούσα, προς θεμελίωση του εννόμου συμφέροντός της, ισχυρίζεται ότι είναι ιδιοκτήτρια αναψυκτηρίου «στην παραλία Κουρούτας της ΔΕ Αμαλιάδας του Δήμου Ήλιδας», ως εκ της λειτουργίας του οποίου «σε περιοχή του Δήμου όπου δεν ίσχυε και δεν ισχύει το σύστημα αντικειμενικού προσδιορισμού αξίας ακινήτων», της έχουν επιβληθεί, βάσει της προσβαλλομένης αποφάσεως, δημοτικά τέλη με συναφή πρόστιμα και προσαυξήσεις. Προς απόδειξη, όμως, του ισχυρισμού της η αιτούσα ουδέν στοιχείο προσκόμισε, πέραν της 6312/20-6-1997 αδείας λειτουργίας της επίμαχης επιχειρήσεώς της, χωρίς, επομένως, να αποδείξει, ως όφειλε προς τεκμηρίωση του εννόμου συμφέροντός της, ότι στην περιοχή, στην οποία βρίσκεται η εν λόγω επιχείρηση, δεν ίσχυε, κατά τον χρόνο εκδόσεως της προσβαλλομένης πράξεως και κατά τον χρόνο ασκήσεως της κρινομένης αιτήσεως, αλλά και εξακολούθησε να μην ισχύει, κατά τον χρόνο συζητήσεως της ένδικης υποθέσεως ενώπιον του Συμβουλίου της Επικρατείας, το σύστημα του αντικειμενικού προσδιορισμού της αξίας των ακινήτων. Και τούτο, διότι η βλάβη της από την επιβολή του ενδίκου τέλους θα προερχόταν, κατά τα προεκτεθέντα, ευθέως από την προσβαλλομένη πράξη και, συνεπώς, θα εστοιχειοθετείτο το απαιτούμενο άμεσο έννομο συμφέρον της για την άσκηση της κρινομένης αιτήσεως, μόνον προκειμένου περί περιοχής, όπου δεν ισχύει το σύστημα αντικειμενικού προσδιορισμού της αξίας των ακινήτων. Αντιθέτως, η αιτούσα θα ήταν ευθέως εκ του νόμου (άρθρ. 20 του ν. 2539/1997) υποχρεωμένη στην καταβολή του επιδίκου τέλους, χωρίς να απαιτείται προς τούτο απόφαση του οικείου δημοτικού συμβουλίου, στην περίπτωση που η επιχείρησή της βρισκόταν σε περιοχή, όπου ίσχυε και εξακολουθεί να ισχύει το σύστημα αντικειμενικού προσδιορισμού της ως άνω αξίας, οπότε θα εστερείτο αμέσου εννόμου συμφέροντος για την ακύρωση της προσβαλλομένης πράξεως. Ως εκ τούτου, η κρινομένη αίτηση είναι απορριπτέα ως απαράδεκτη, λόγω μη αποδείξεως από την αιτούσα, η οποία και μόνον έφερε το σχετικό βάρος προς τεκμηρίωση του εννόμου συμφέροντός της, ότι η βλάβη της από την επίμαχη ρύθμιση προέρχεται από την προσβαλλομένη πράξη και όχι ευθέως από το άρθρο 20 του ν. 2539/1997.
9. Επειδή, το Δικαστήριο, εκτιμώντας τις περιστάσεις, απαλλάσσει την αιτούσα από την δικαστική δαπάνη του καθ’ ου η αίτηση Δήμου.
Δ ι ά τ α ύ τ α
Απορρίπτει την κρινομένη αίτηση.
Διατάσσει την κατάπτωση του παραβόλου.
Απαλλάσσει την αιτούσα από την δικαστική δαπάνη του καθ’ ού Δήμου Ήλιδας Ηλείας.
Η διάσκεψη έγινε στην Αθήνα στις 26 Φεβρουαρίου 2020
Η Πρόεδρος του Β΄ ΤμήματοςΗ Γραμματέας του Β´ Τμήματος
Ε. Σάρπ Α. Ζυγουρίτσα
και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2021.
Ο Πρόεδρος του Β΄ ΤμήματοςΗ Γραμματέας του Β´ Τμήματος
Μ. ΠικραμένοςΑ. Ζυγουρίτσα
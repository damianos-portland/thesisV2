Β.Κ.
Αριθμός 2467/2023
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Δ΄
Συνεδρίασε δημόσια στο ακροατήριό του στις 24 Οκτωβρίου 2023, με την εξής σύνθεση: Σπυριδούλα Χρυσικοπούλου, Αντιπρόεδρος, Πρόεδρος του Δ΄ Τμήματος, Μαρία Αθανασοπούλου, Ουρανία Νικολαράκου, Σύμβουλοι, Μαγδαληνή Φασιλάκη, Αλεξάνδρα Γεωργαντοπούλου, Πάρεδροι. Γραμματέας η Ιωάννα Παπαχαραλάμπους, Γραμματέας του Δ΄ Τμήματος.
Για να δικάσει την από 27 Οκτωβρίου 2021 αίτηση:
του Β.Ρ., κατοίκου ..., ο οποίος παρέστη με τον δικηγόρο Μιχαήλ Ρίκο (Α.Μ. 27941), που τον διόρισε με πληρεξούσιο και ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του,
κατά της Περιφέρειας Δυτικής Ελλάδας, η οποία παρέστη με τον δικηγόρο Νικόλαο Καραφωτιά (Α.Μ. 937 Δ.Σ. Πατρών), που τον διόρισε με πληρεξούσιο και ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του.
Με την αίτηση αυτή ο αιτών επιδιώκει να ακυρωθεί η υπ’ αριθμ. 3238/13.7.2021 απόφαση της Περιφέρειας Δυτικής Ελλάδας και κάθε άλλη σχετική πράξη ή παράλειψη της Διοικήσεως.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Μαγδαληνής Φασιλάκη.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της υπό κρίση αίτησης έχει καταβληθεί το νόμιμο παράβολο (ηλεκτρονικά παράβολα με κωδικό πληρωμής 560475892953 0725 0086/2023 και 597159344953 1227 0068/2023).
2. Επειδή, με την αίτηση αυτή, η οποία είχε κατατεθεί ως προσφυγή ενώπιον του Τριμελούς Διοικητικού Πρωτοδικείου Πατρών και ορθώς παραπέμφθηκε στο Συμβούλιο της Επικρατείας λόγω αρμοδιότητας με την 288/2023 απόφαση του δικαστηρίου αυτού, αφού η επίλυση της σχετικής διαφοράς ως ακυρωτικής υπάγεται πράγματι στην αρμοδιότητα του Συμβουλίου της Επικρατείας (ΣτΕ 678/2023, 524/2023), ζητείται η ακύρωση της 3238/13.7.2021 απόφασης του Περιφερειάρχη Δυτικής Ελλάδας, κατά το μέρος που με την απόφαση αυτή απορρίφθηκε ένσταση του ήδη αιτούντος κατά της απόρριψης αίτησης υπαγωγής του στην Δράση 1.δε.9 «Στήριξη Επιχειρήσεων που επλήγησαν από την Covid-19 στην Δυτική Ελλάδα» στο πλαίσιο του Επιχειρησιακού Προγράμματος «Δυτική Ελλάδα 2014-2020».
3. Επειδή, με την 4060/12.10.2020 απόφαση του Περιφερειάρχη Δυτικής Ελλάδος, όπως τροποποιήθηκε με τις 4247/13.10.2020, 4500/23.10.2020, 1145/5.3.2021 και 6061/23.12.2021 (με «ορθή επανάληψη» στις 29.12.2021) όμοιες αποφάσεις, προκηρύχθηκε η «Δράση 1.δε.9» με τίτλο «Στήριξη Επιχειρήσεων που επλήγησαν από την Covid-19 στην Δυτική Ελλάδα» στο πλαίσιο του «Επιχειρησιακού Προγράμματος Δυτική Ελλάδα 2014-2020» (στο εξής: Πρόσκληση). Η ανωτέρω Πρόσκληση εκδόθηκε κατ’ εφαρμογήν του ν. 4314/2014 (Α´ 265), και ιδίως των άρθρων 20 και 47 του νόμου αυτού, όπως ισχύουν, και σύμφωνα με όσα προβλέπονται: (i) στην από 19.3.2020 [C(2020) 1863] Ανακοίνωση («Προσωρινό Πλαίσιο», ΕΕ C-91I) της Ευρωπαϊκής Επιτροπής, και (ii) στην από 28.9.2020 [C(2020) 6754 final] Πράξη της Ευρωπαϊκής Επιτροπής. Ειδικότερα, ενόψει των οριζομένων στη διάταξη του άρθρου 107 παρ. 3 περ. β´ της Συνθήκης για τη Λειτουργία της Ευρωπαϊκής Ένωσης, κατά την οποία «δύνανται να θεωρηθούν ότι συμβιβάζονται με την εσωτερική αγορά οι ενισχύσεις για την άρση σοβαρής διαταραχής της οικονομίας κράτους μέλους», με την αναφερθείσα Ανακοίνωση η Ευρωπαϊκή Επιτροπή καθόρισε τις προϋποθέσεις συμβατότητας που θα εφαρμόσει κατ’ αρχήν για τις ενισχύσεις που χορηγούνται από τα κράτη μέλη με σκοπό να στηριχθεί η οικονομία τους κατά τη διάρκεια της έξαρσης της νόσου Covid-19, ενώ με την προμνησθείσα πράξη κρίθηκε ότι πληρούν τις προϋποθέσεις του Προσωρινού Πλαισίου και είναι σύμφωνα με την εσωτερική αγορά τα προταθέντα από την Ελλάδα συναφή καθεστώτα ενίσχυσης. Εξάλλου, η δαπάνη της ανωτέρω Δράσης 1.δε.9 ανέρχεται συνολικά σε 30.000.000 ευρώ και καλύπτεται από το Ελληνικό Δημόσιο και το Ευρωπαϊκό Ταμείο Περιφερειακής Ανάπτυξης στο πλαίσιο του «Εταιρικού Συμφώνου για το Πλαίσιο Ανάπτυξης» (ΕΣΠΑ 2014-2020). Ορίζει δε περαιτέρω η Πρόσκληση τα ακόλουθα: «… 2. ΤΑΥΤΟΤΗΤΑ ΤΗΣ ΠΡΟΣΚΛΗΣΗΣ ΚΑΙ ΤΗΣ ΔΡΑΣΗΣ … Το παρόν μέτρο θα συμπεριληφθεί στον κατάλογο των μέτρων που θα διαβιβαστούν στην ΕΕ [Ευρωπαϊκή Ένωση] έως τις 30.6.2021, στο πλαίσιο καθεστώτων που εγκρίθηκαν βάσει της με αρ. 19.3.2020/C(2020) 1863 Ανακοίνωσης της Επιτροπής σχετικά με το Προσωρινό πλαίσιο … Λήξη Καθεστώτος: 30/6/2021 … Οι ημερομηνίες έναρξης και λήξης υποβολής των προτάσεων παρουσιάζονται στον ακόλουθο πίνακα: Έναρξη υποβολής προτάσεων 6/10/2020 και ώρα 10:00 Λήξη υποβολής προτάσεων 4/11/2020 και ώρα 15:00 … 4. ΠΡΟΫΠΟΛΟΓΙΣΜΟΣ ΠΡΑΞΕΩΝ. Η δημόσια χρηματοδότηση καλύπτει Κεφάλαιο Κίνησης ίσο με το 50% των εξόδων της επιχείρησης κατά το έτος 2019 … 5. ΔΙΚΑΙΟΥΧΟΙ - ΟΡΟΙ &amp; ΠΡΟΫΠΟΘΕΣΕΙΣ ΣΥΜΜΕΤΟΧΗΣ Δικαιούχοι της ενίσχυσης, ήτοι επιχειρήσεις που δύνανται να τύχουν δημόσιας χρηματοδότησης στο πλαίσιο της παρούσας δράσης, είναι οι Μικρές και Πολύ Μικρές Επιχειρήσεις, που νομίμως λειτουργούν στη Περιφέρεια Δυτικής Ελλάδας. Οι βασικές προϋποθέσεις συμμετοχής των επιχειρήσεων που υποβάλλουν πρόταση είναι οι ακόλουθες: 1. Να δραστηριοποιούνται στην Περιφέρεια Δυτικής Ελλάδας. 2. ... 3. Να έχουν ως κύριο κωδικό δραστηριότητας ή δραστηριότητα με τα μεγαλύτερα έσοδα έναν από τους επιλέξιμους ΚΑΔ του Παραρτήματος Ι και στον οποίο να δραστηριοποιούνται αδιαλείπτως τουλάχιστον από 31/1/2020 και έως την ημέρα υποβολής της πρότασης. … 6. ΕΠΙΛΕΞΙΜΟΙ ΤΟΜΕΙΣ ΔΡΑΣΤΗΡΙΟΤΗΤΑΣ Στο ΠΑΡΑΡΤΗΜΑ I: ΠΙΝΑΚΑΣ ΕΠΙΛΕΞΙΜΩΝ ΚΩΔΙΚΩΝ ΑΡΙΘΜΩΝ ΔΡΑΣΤΗΡΙΟΤΗΤΑΣ (ΚΑΔ) αναφέρονται οι ΚΑΔ. Για να είναι επιλέξιμη μια επιχείρηση θα πρέπει σωρευτικά α) από τις 31/1/2020 και έως την ημέρα υποβολής της πρότασης να δραστηριοποιούνταν αδιάλειπτα σε έναν εξ αυτών και β) να είναι δηλωμένος είτε ως ΚΑΔ κυρίας δραστηριότητας είτε ως ΚΑΔ δραστηριότητας με τα μεγαλύτερα έσοδα. … 7. ΔΙΑΡΚΕΙΑ ΥΛΟΠΟΙΗΣΗΣ. Το καταβληθέν κεφάλαιο κίνησης θα πρέπει να έχει αναλωθεί εντός του 2021 … Κατ’ εξαίρεση οι δικαιούχοι επιχειρήσεις στις οποίες i. η καταβολή του κεφαλαίου κίνησης θα πραγματοποιηθεί εντός του 2022 ή ii. ήταν κλειστές με κρατική εντολή και διέκοψαν τη λειτουργία τους για κάποιο διάστημα μετά την 1.7.2021 και ανεξαρτήτως του έτους καταβολής της ενίσχυσης (2021 ή 2022), δύνανται κατόπιν αίτησής τους κατά τον έλεγχο των υποχρεώσεων δικαιούχου μετά την ολοκλήρωση της πράξης να αιτηθούν την υποχρέωση της ανάλωσης του καταβληθέντος κεφαλαίου κίνησης για το έτος 2022 … 8. ΔΙΑΔΙΚΑΣΙΑ ΥΠΟΒΟΛΗΣ ΑΙΤΗΣΗΣ ΧΡΗΜΑΤΟΔΟΤΗΣΗΣ Η αίτηση χρηματοδότησης υποβάλλεται ηλεκτρονικά στο Πληροφοριακό Σύστημα Κρατικών Ενισχύσεων (ΠΣΚΕ) … Ο δικαιούχος υποβάλλει την αίτηση χρηματοδότησης, κατά την υποβολή της οποίας υποχρεούται σωρευτικά: - να συμπληρώσει στο ΠΣΚΕ τα σχετικά πεδία του εντύπου υποβολής όπως αυτό εμφανίζεται στο ΠΑΡΑΡΤΗΜΑ IV: ΕΝΤΥΠΟ ΥΠΟΒΟΛΗΣ - να επισυνάψει στο ΠΣΚΕ τα δικαιολογητικά που προβλέπονται [στο] ΠΑΡΑΡΤΗΜΑ II: ΔΙΚΑΙΟΛΟΓΗΤΙΚΑ ΣΥΜΜΕΤΟΧΗΣ ΠΟΥ ΕΠΙΣΥΝΑΠΤΟΝΤΑΙ ΜΟΝΟ ΗΛΕΚΤΡΟΝΙΚΑ … Οι αιτήσεις χρηματοδότησης πρέπει να είναι πλήρως συμπληρωμένες … Η αίτηση χρηματοδότησης επέχει θέση υπεύθυνης δήλωσης του άρθρου 8 του ν. 1599/1986 (Α´ 75) για τα στοιχεία που αναφέρονται σε αυτήν. Η ανακρίβεια των στοιχείων που δηλώνονται στην αίτηση επισύρει τις προβλεπόμενες ποινικές και διοικητικές κυρώσεις. Συνεπώς, θα πρέπει να εμφανίζει ταυτότητα περιεχομένου και συνέπεια με τα συνημμένα δικαιολογητικά. Διόρθωση ή τροποποίηση ή συμπλήρωση των αιτήσεων, συμπλήρωση τυχόν ελλειπόντων στοιχείων, έστω και συμπληρωματικών ή διευκρινιστικών, δεν επιτρέπεται μετά την ολοκλήρωση της ηλεκτρονικής υποβολής της αίτησης. Η δικαιούχος επιχείρηση με την υποβολή της πρότασης αποδέχεται ανεπιφύλακτα ότι η αρχική βαθμολογική κατάταξη θα γίνει βάσει των δηλωθέντων από αυτή στοιχείων. …Η υποβολή αίτησης συμμετοχής στη δράση συνιστά επίσης εξουσιοδότηση προς την ΕΥΔ ΕΠ ΠΔΕ και τον ΕΦΕΠΑΕ, για συλλογή στοιχείων που βρίσκονται καταχωρημένα σε βάσεις δεδομένων (π.χ. ΑΑΔΕ, ΕΡΓΑΝΗ κ.ά.) καθώς και την περαιτέρω επεξεργασία από τις αρμόδιες υπηρεσίες, των προσωπικών δεδομένων, συμπεριλαμβανομένων και των ευαίσθητων, τα οποία και τηρούνται: • για τις ανάγκες υλοποίησης της παρούσας δράσης (ενδεικτικά: έλεγχοι και διασταυρώσεις κατά την υποβολή, αξιολόγηση, παρακολούθηση τήρησης των υποχρεώσεων των Δικαιούχων), • για το σκοπό εξαγωγής στατιστικών δεδομένων (δεικτών) • για το σκοπό της διενέργειας ερευνών και της εκπόνησης μελετών για την αξιολόγηση της εν λόγω δράσης. Ηλεκτρονικός Φάκελος Υποψηφιότητας (δικαιολογητικά συμμετοχής/ ένταξης) Οι δυνητικοί δικαιούχοι οφείλουν με την υποβολή της ηλεκτρονικής αίτησης χρηματοδότησης να υποβάλουν ταυτοχρόνως στο ΠΣΚΕ και Ηλεκτρονικό Φάκελο Υποψηφιότητας. Ο φάκελος αυτός θα περιλαμβάνει όλα τα απαιτούμενα δικαιολογητικά του ΠΑΡΑΡΤΗΜΑΤΟΣ II: ΔΙΚΑΙΟΛΟΓΗΤΙΚΑ ΣΥΜΜΕΤΟΧΗΣ ΠΟΥ ΕΠΙΣΥΝΑΠΤΟΝΤΑΙ ΗΛΕΚΤΡΟΝΙΚΑ. 10. ΚΡΙΤΗΡΙΑ; ΔΙΑΔΙΚΑΣΙΑ ΑΞΙΟΛΟΓΗΣΗΣ - ΕΝΤΑΞΗ ΠΡΑΞΕΩΝ - ΕΝΣΤΑΣΕΙΣ 10.1. … 10.2. ΔΙΑΔΙΚΑΣΙΑ ΑΞΙΟΛΟΓΗΣΗΣ Με το πέρας της ηλεκτρονικής υποβολής των αιτήσεων χρηματοδότησης και της επισύναψης του ηλεκτρονικού φακέλου υποψηφιότητας εκάστης αίτησης εντός της ταχθείσας προθεσμίας, ακολουθεί η διαδικασία αξιολόγησης των προτάσεων με την ευθύνη της ΕΥΔ ΕΠ ΠΔΕ και την υποστήριξη του ΕΦ. Η μεθοδολογία αξιολόγησης που θα εφαρμοστεί είναι η συγκριτική. Η αξιολόγηση/βαθμολόγηση των επιχειρηματικών σχεδίων γίνεται βάσει αντικειμενικών κριτηρίων, όπως αυτά περιγράφονται στον πίνακα των Κριτηρίων Αξιολόγησης της επόμενης ενότητας (10.3). Με το πέρας της ηλεκτρονικής υποβολής των αιτήσεων χρηματοδότησης δημιουργείται κατάλογος με φθίνουσα βαθμολογική κατάταξη των επιχειρηματικών σχεδίων βάσει των υποβληθέντων από τους δικαιούχους στοιχείων. Προϋπόθεση για την επιλεξιμότητα εκάστης αίτησης χρηματοδότησης είναι η τήρηση των τυπικών προϋποθέσεων συμμετοχής που αναφέρονται στο κεφάλαιο 5: ΔΙΚΑΙΟΥΧΟΙ - ΟΡΟΙ &amp; ΠΡΟΫΠΟΘΕΣΕΙΣ ΣΥΜΜΕΤΟΧΗΣ. Ο έλεγχος των τυπικών προϋποθέσεων συμμετοχής και των απαιτούμενων δικαιολογητικών υποστήριξης διενεργείται από τον ΕΦΕΠΑΕ [Ενδιάμεσος Φορέας Επιχειρησιακών Προγραμμάτων Ανταγωνιστικότητας και Επιχειρηματικότητας] κατά απόλυτη βαθμολογική σειρά, με βάση το διαθέσιμο προϋπολογισμό και μόνο για τις προτάσεις εκείνες για τις οποίες επαρκεί η διαθέσιμη Δ.Χ. [Δημόσια Χρηματοδότηση] … Διευκρινίζεται ότι δεν προβλέπεται η αναζήτηση τυχόν ελλειπόντων δικαιολογητικών. Ως εκ τούτου οποιαδήποτε έλλειψη δικαιολογητικού που δεν επιτρέπει την εξαγωγή ασφαλούς συμπεράσματος για την τήρηση των ειδικών προϋποθέσεων συμμετοχής στη δράση, χαρακτηρίζεται ως ουσιώδης και καθιστά την αίτηση απορριπτέα. Αν κατά τον έλεγχο των τυπικών προϋποθέσεων μιας αίτησης χρηματοδότησης, διαπιστωθεί ότι δεν ικανοποιείται μία από αυτές, τότε διαβιβάζεται από τον ΕΦΕΠΑΕ με αρνητική εισήγηση προς την Επιτροπή Αξιολόγησης … Σημειώνεται ότι δεν υπάρχει ελάχιστη βαθμολογία εισαγωγής (βάση εισαγωγής) και η βάση ένταξης θα διαμορφώνεται βάσει του ισχύοντος διαθέσιμου προϋπολογισμού της Δράσης. Στη συνέχεια, συγκαλείται η Επιτροπή Αξιολόγησης, η οποία εξετάζει και αξιολογεί το σύνολο των επενδυτικών στοιχείων για τα οποία επαρκεί η διαθέσιμη Δημόσια Χρηματοδότηση, όπως αυτά προσδιορίστηκαν από τον υπολογισμό των δηλωθέντων από τις επιχειρήσεις στοιχείων (έξοδα βάσει των οποίων προσδιορίζεται το κεφάλαιο κίνησης που δικαιούται η κάθε επιχείρηση καθώς και τα στοιχεία εκείνα που χρησιμοποιούνται για την εξαγωγή βαθμολογίας). … Μετά το πέρας της διαδικασίας η Επιτροπή Αξιολόγησης συντάσσει πρακτικό που περιλαμβάνει τους κάτωθι πίνακες: κατάταξης προτάσεων με φθίνουσα σειρά βαθμολόγησης των εγκεκριμένων προς ενίσχυση επιχειρήσεων, κατάταξης προτάσεων με φθίνουσα σειρά βαθμολόγησης των επιχειρήσεων που δεν ενισχύονται λόγω εξάντλησης του διαθέσιμου προϋπολογισμού της πρόσκλησης. … 10.4 ΕΝΤΑΞΗ ΠΡΑΞΕΩΝ Η ΕΥΔ ΕΠ ΠΔΕ [Ειδική Υπηρεσία Διαχείρισης Επιχειρησιακού Προγράμματος Περιφέρειας Δυτικής Ελλάδας] εισηγείται το πρακτικό της Επιτροπής Αξιολόγησης στον Περιφερειάρχη της περιφέρειας Δυτικής Ελλάδας και τους ανωτέρω εγκεκριμένους οριστικούς πίνακες κατάταξης και εκδίδονται οι Αποφάσεις ένταξης και απόρριψης. … . Το σύνολο των αποφάσεων ένταξης, οι οποίες αποτελούν και την απόφαση χορήγησης της ενίσχυσης, θα έχουν εκδοθεί μέχρι την 30/6/2021 … 10.5. ΔΙΑΔΙΚΑΣΙΑ ΕΝΣΤΑΣΕΩΝ … Οι δικαιούχοι που συμμετέχουν στην διαδικασία υποβολής και αξιολόγησης επενδυτικών σχεδίων στο πλαίσιο [της] πρόσκλησης δύνανται να υποβάλουν ένσταση (ενδικοφανή προσφυγή με την έννοια του άρθρου 25 του Ν. 2690/1999) κατά των αποτελεσμάτων αξιολόγησης της προηγούμενης παραγράφου … Αρμόδιο όργανο για την εξέταση των ενστάσεων είναι η Επιτροπή Αξιολόγησης Ενστάσεων, η οποία ορίζεται με απόφαση του Περιφερειάρχη Δυτικής Ελλάδας … Οι αποφάσεις επί των ενστάσεων εκδίδονται από τον Περιφερειάρχη Δυτικής Ελλάδας … κατά κανόνα μέχρι 30/6/2021. Σε περίπτωση ενστάσεων που αξιολογούνται θετικά και οδηγούν σε υποχρέωση χρηματοδότησης, εάν υπερβαίνουν το χρονικό όριο ισχύος της 19.3.2020/C(2020) 1863 Ανακοίνωσης, όπως τροποποιήθηκε και ισχύει, τότε δύναται να χρηματοδοτηθούν με τον [Κανονισμό] ΕΕ 1407/2013 (de minimis) αφού υποβληθεί Υ/Δ [Υπεύθυνη Δήλωση] περί σώρευσης και ελεγχθεί η πλήρωση των προϋποθέσεων του Κανονισμού (σε εκείνο το χρονικό σημείο). ... Με την ολοκλήρωση της αξιολόγησης των ενστάσεων ενεργοποιείται εκ νέου η διαδικασία Έκδοσης Πίνακα Αποτελεσμάτων και εκδίδονται συμπληρωματικοί Πίνακες Κατάταξης και Αποφάσεις Ένταξης. … 16. ΚΑΤΑΛΟΓΟΣ ΠΑΡΑΡΤΗΜΑΤΩΝ … ΠΑΡΑΡΤΗΜΑ Ι: ΠΙΝΑΚΑΣ ΕΠΙΛΕΞΙΜΩΝ ΚΩΔΙΚΩΝ ΑΡΙΘΜΩΝ ΔΡΑΣΤΗΡΙΟΤΗΤΑΣ (ΚΑΔ) … Σε περίπτωση τετραψήφιου ΚΑΔ συμπεριλαμβάνονται όλες οι υποκατηγορίες πενταψήφιων, εξαψήφιων και οκταψήφιων … . Ο κατάλογος των επιλέξιμων ΚΑΔ αναλύεται στις παρακάτω κατηγορίες: ΚΑΤΗΓΟΡΙΑ ΕΠΙΧΕΙΡΗΣΕΩΝ Α (ΠΡΩΤΟΓΕΝΗΣ ΚΑΙ ΔΕΥΤΕΡΟΓΕΝΗΣ ΤΟΜΕΑΣ) ΚΑΤΗΓΟΡΙΑ ΕΠΙΧΕΙΡΗΣΕΩΝ Β (ΤΡΙΤΟΓΕΝΗΣ ΤΟΜΕΑΣ – ΕΜΠΟΡΙΟ/ΥΠΗΡΕΣΙΕΣ) ΚΑΤΗΓΟΡΙΑ ΕΠΙΧΕΙΡΗΣΕΩΝ Γ (ΤΡΙΤΟΓΕΝΗΣ ΤΟΜΕΑΣ – ΤΟΥΡΙΣΜΟΣ/ΕΣΤΙΑΣΗ)». Στον παρατιθέμενο στο εν λόγω Παράρτημα Ι πίνακα επιλέξιμων Κωδικών Αριθμών Δραστηριότητας περιλαμβάνεται ο ΚΑΔ 10.71, του κλάδου «Αρτοποιία παραγωγή νωπών ειδών ζαχαροπλαστικής», ο οποίος ανήκει [σύμφωνα με τη σημείωση στην αντίστοιχη στήλη του πίνακα] στην κατηγορία Α. Ακολούθως στο Παράρτημα II: ΔΙΚΑΙΟΛΟΓΗΤΙΚΑ ΣΥΜΜΕΤΟΧΗΣ ΠΟΥ ΕΠΙΣΥΝΑΠΤΟΝΤΑΙ ΗΛΕΚΤΡΟΝΙΚΑ προβλέπεται ότι: «ΑΠΑΙΤΟΥΜΕΝΑ ΔΙΚΑΙΟΛΟΓΗΤΙΚΑ ΣΥΜΜΕΤΟΧΗΣ 1. Έντυπο υποβολής (Αρκεί μόνο η ηλεκτρονική υποβολή της αίτησης στο ΠΣΚΕ …)».
4. Επειδή, από τις παρατεθείσες διατάξεις της Πρόσκλησης προκύπτει ότι ως καταληκτική ημερομηνία του σχετικού καθεστώτος κρατικών ενισχύσεων ορίσθηκε η 30.6.2021. Έως την ημερομηνία αυτήν έπρεπε να εκδοθούν στο σύνολό τους οι αποφάσεις του Περιφερειάρχη Δυτικής Ελλάδας για την χορήγηση της ενίσχυσης, κατά κανόνα δε μέχρι την ίδια ημερομηνία έπρεπε να εκδοθούν και οι αποφάσεις του επί των τυχόν ενστάσεων (ενδικοφανών προσφυγών) των ενδιαφερομένων. Εξάλλου, με την 6η τροποποίηση (από 18.11.2021 [C(2021) 8442] Ανακοίνωση της Ευρωπαϊκής Επιτροπής, ΕΕ C-473) του προμνησθέντος Προσωρινού Πλαισίου (ανωτέρω σκέψη 3) επετράπη η χορήγηση ενισχύσεων μέχρι τις 30.6.2022. Σε περίπτωση πάντως που δεν καθίσταται δυνατή η τήρηση των παραπάνω προθεσμιών για την έκδοση απόφασης επί της ασκηθείσας ένστασης, η δε σχετική απόφαση εκδοθεί μεταγενεστέρως με θετική αξιολόγηση ως προς το δικαίωμα χρηματοδότησης του ενδιαφερομένου, από τις διατάξεις της παραγράφου 10.5 της Πρόσκλησης προκύπτει η σαφής βούληση του κανονιστικού νομοθέτη να παράσχει δυνατότητα χρηματοδότησης κατ’ εφαρμογή του Κανονισμού (ΕΕ) 1407/2013 της Επιτροπής της 18ης Δεκεμβρίου 2013 για τις κρατικές ενισχύσεις «ήσσονος σημασίας» (ΕΕ L 352). Δεδομένου δε ότι ο Κανονισμός αυτός, όπως ίσχυε κατά τον κρίσιμο χρόνο δημοσίευσης της Πρόσκλησης (2.10.2020) -δηλαδή όπως τροποποιήθηκε με τον Κανονισμό (ΕΕ) 2020/972 της Επιτροπής της 2ας Ιουλίου 2020 (ΕΕ L 215/7.7.2020, με έναρξη ισχύος την εικοστή ημέρα από την δημοσίευσή του στην Επίσημη Εφημερίδα της Ευρωπαϊκής Ένωσης κατ’ άρθρο 3 αυτού)- μπορεί να εφαρμόζεται έως τις 31.12.2023 (άρθρο 8), η καταβολή των επίμαχων ενισχύσεων βάσει του Κανονισμού 1407/2013 είναι δυνατή κατ’ απώτατο χρονικό όριο έως και την 31.12.2023. Η ρύθμιση εξάλλου αυτή της Πρόσκλησης πρέπει να θεωρηθεί ως αναλόγως εφαρμοστέα και σε περίπτωση έκδοσης μετά την καταληκτική ημερομηνία του συγκεκριμένου καθεστώτος κρατικών ενισχύσεων δικαστικής απόφασης, η οποία οδηγεί σε αποδοχή της αίτησης χρηματοδότησης του ενδιαφερομένου. Και τούτο, προκειμένου να διασφαλιστεί πλήρως η αποτελεσματική άσκηση του δικαιώματος παροχής έννομης προστασίας, όπως αυτό κατοχυρώνεται με το άρθρο 20 παρ. 1 του Συντάγματος αλλά και με το άρθρο 47 του Χάρτη Θεμελιωδών Δικαιωμάτων της Ευρωπαϊκής Ένωσης σε συνδυασμό με το άρθρο 51 του Χάρτη αυτού, ο οποίος ευρίσκει πεδίο εφαρμογής εν προκειμένω λόγω της εφαρμογής διατάξεων και του δικαίου της Ένωσης (προμνησθέν «Προσωρινό Πλαίσιο» της Ευρωπαϊκής Επιτροπής και Κανονισμός 1407/2013, όπως ισχύει). Κατ’ ακολουθίαν των ανωτέρω πρέπει να γίνει δεκτό ότι δεν έχει εκλείψει το αντικείμενο της δίκης από το ότι κατά τη συζήτηση της υπόθεσης (στις .6.2023) έχει ήδη παρέλθει η ημερομηνία λήξης του συγκεκριμένου καθεστώτος κρατικών ενισχύσεων ούτε ασκούν επιρροή στη λυσιτέλεια της κρινόμενης αίτησης οι προβλέψεις του κεφαλαίου 7 της Πρόσκλησης (υποχρέωση ανάλωσης του κεφαλαίου κίνησης εντός του 2021 και, κατ’ εξαίρεση, εντός του έτους 2022), διότι η Διοίκηση, προκειμένου να συμμορφωθεί πλήρως προς δικαστική απόφαση που οδηγεί τελικώς σε αποδοχή του αιτήματος χρηματοδότησης, οφείλει να καταβάλει την ενίσχυση και να παράσχει στον δικαιούχο εύλογη προθεσμία προς ανάλωσή της ως κεφάλαιο κίνησης μετά την καταβολή (ΣτΕ 524, 678/2023).
5. Επειδή, στην προκειμένη περίπτωση από τα στοιχεία του φακέλου προκύπτουν τα εξής: ο αιτών, ο οποίος διατηρεί ατομική επιχείρηση (αρτοποιείο) στην Πάτρα, υπέβαλε ηλεκτρονικά στο ΠΣΚΕ την με κωδικό ΔΕΕ15-0184917 αίτηση χρηματοδότησης για την υπαγωγή της επιχείρησής του στην ως άνω δράση. Στην αίτηση αυτή στην ενότητα 1. Γενικά Στοιχεία Δικαιούχου, στο πεδίο «Είδος Επιχείρησης - Φορέα» δήλωσε την επιχείρησή του ως «Υφιστάμενη επιχείρηση κατηγορίας Β (Τριτογενής Τομέας-Εμπόριο/Υπηρεσίες)» αντί του ορθού «κατηγορίας Α (Πρωτογενής-Δευτερογενής Τομέας) σύμφωνα με τα οριζόμενα στο Παράρτημα Ι. Στην Ενότητα 4. Κωδικός Άσκησης δραστηριότητας (ΚΑΔ) συμπλήρωσε ΚΑΔ «10.71.1.02- Παραγωγή Φρέσκου ψωμιού με μηχανικό ζυμωτήριο». Συνεπεία της δήλωσης αυτής η αίτησή του κατατάχθηκε στον πίνακα επιχειρήσεων κατηγορίας Β, έλαβε δε βαθμολογία κατώτερη από τη βάση εισαγωγής που διαμορφώθηκε για αυτή την κατηγορία Δικαιούχων, με αποτέλεσμα η αίτηση να απορριφθεί με την 455/28.1.2021 απόφαση του Περιφερειάρχη Δυτικής Ελλάδος λόγω εξάντλησης του προϋπολογισμού. Κατά της ως άνω απόφασης ο αιτών άσκησε την από 10.2.2021 ένσταση ενώπιον της Επιτροπής Αξιολόγησης Ενστάσεων, με την οποία προέβαλε ότι η επιχείρησή του ανήκει στην κατηγορία Α και ότι εκ παραδρομής δηλώθηκε στην κατηγορία Β, ζήτησε δε την διόρθωση του πρόδηλου αυτού σφάλματος προκειμένου να καταταχθεί και να συγκριθεί με τις λοιπές αιτήσεων των υπαγόμενων στην κατηγορία Α επιχειρήσεων. Με την προσβαλλόμενη 3238/13.7.2021 απόφαση του Περιφερειάρχη Δυτικής Ελλάδος, κατ’ αποδοχή της γνωμοδότησης της Επιτροπής Ενστάσεων, απορρίφθηκε η παραπάνω ένσταση με την αιτιολογία ότι η πρόταση του αιτούντος «… συγκέντρωσε βαθμολογία βάσει των δηλωθέντων από το δικαιούχο στοιχείων στο ΠΣΚΕ, η οποία ήταν κατώτερη από την βάση εισαγωγής που διαμορφώθηκε και περιλάμβανε όλες τις αιτήσεις χρηματοδότησης της οικείας κατηγορίας Δικαιούχων, βάσει του Παραρτήματος Ι της Πρόσκλησης, για τις οποίες επαρκούσε η διαθέσιμη Δημόσια Χρηματοδότηση της Δράσης. … το εν λόγω επενδυτικό σχέδιο δεν εξετάστηκε ως προς την πληρότητα και την επιλεξιμότητά του από την αρμόδια Επιτροπή Αξιολόγησης της Δράσης, διότι η επιτροπή Αξιολόγησης, σύμφωνα με τα οριζόμενα στην Πρόσκληση εξέταζε τις αιτήσεις χρηματοδότησης με φθίνουσα βαθμολογική κατάταξη, βάσει των υποβληθέντων από τους δικαιούχους στοιχείων και μέχρι την εξάντληση του προϋπολογισμού … η επιχείρηση φέρει την αποκλειστική ευθύνη για το ότι δήλωσε ότι ανήκει σε άλλη κατηγορία δικαιούχων, σφάλμα το οποίο η Επιτροπή Ενστάσεων δεν δύναται να θεραπεύσει λόγω αναρμοδιότητας, διότι η αίτηση θα έπρεπε να έχει πρώτα εξεταστεί από την Επιτροπή Αξιολόγησης ως προς τις τυπικές και ουσιαστικές προϋποθέσεις υπαγωγής στη Δράση. …».
6. Επειδή, με την κρινόμενη αίτηση προβάλλεται ότι η προσβαλλόμενη απόφαση αιτιολογείται πλημμελώς και ότι η Διοίκηση όφειλε, σύμφωνα με την αρχή της χρηστής διοίκησης και της επιείκειας, να διορθώσει το πρόδηλο αυτό σφάλμα του αιτούντος, άλλως να προβεί σε αντιπαραβολή μεταξύ των δηλωθέντων στην αίτηση και των υποβληθέντων στοιχείων, προβαίνοντας στις απαραίτητες διασταυρώσεις. Εν προκειμένω, όπως προαναφέρθηκε ο αιτών, στην από 3.11.2020 αίτηση χρηματοδότησης την οποία υπέβαλε μέσω του ΠΣΚΕ (έντυπο υποβολής κατά το Παράρτημα ΙΙ), στην ενότητα 1 (Γενικά στοιχεία Δικαιούχου) δήλωσε την επιχείρησή του ως υφιστάμενη επιχείρηση κατηγορίας Β (τριτογενής τομέας. Εμπόριο/ Υπηρεσίες) και στην ενότητα 4 (Κωδικός Άσκησης Δραστηριότητας) συμπλήρωσε τον ΚΑΔ 10.71.11.02, - Παραγωγή φρέσκου ψωμιού με μηχανικό ζυμωτήριο, επισυνάπτοντας τα προβλεπόμενα στην Πρόσκληση δικαιολογητικά. Μεταξύ των δικαιολογητικών αυτών υποβλήθηκε η Εκτύπωση Προσωποποιημένης Πληροφόρησης από το Taxisnet, η οποία εμφάνιζε τις δραστηριότητες της επιχείρησης του αιτούντος, ως κύρια δε δραστηριότητα περιλαμβανόταν ο ΚΑΔ 10.71.11.02- Παραγωγή Φρέσκου ψωμιού με μηχανικό ζυμωτήριο. Με τα δεδομένα αυτά, η δήλωση της επιχείρησης του αιτούντος ως ανήκουσας στην κατηγορία Β στο έντυπο υποβολής συνιστά πρόδηλο σφάλμα, το οποίο ευχερώς μπορούσε να διαπιστώσει η Διοίκηση αναγόμενη στον πίνακα του Παραρτήματος Ι της Πρόσκλησης, βάσει του δηλωθέντος από τον αιτούντα ΚΑΔ στην αίτηση χρηματοδότησης. Και τούτο, διότι στον πίνακα αυτό ο τετραψήφιος ΚΑΔ 10.71, ο οποίος συμπεριλαμβάνει όλες τις υποκατηγορίες οκταψήφιων ΚΑΔ (όπως εν προκειμένω ο δηλωθείς από τον αιτούντα ΚΑΔ 10.71.11.02), ανήκει στην Κατηγορία Α. Ενόψει των ανωτέρω, στο πλαίσιο της ενδικοφανούς προσφυγής, κατά την οποία σύμφωνα με το άρθρο 25 του Κώδικα Διοικητικής Διαδικασίας (ν. 2690/1999, Α´ 45) εξετάζεται η υπόθεση κατά νόμον και κατ’ ουσίαν, η καθ’ ης Περιφέρεια Δυτική Ελλάδας όφειλε να επανεξετάσει τα ήδη υποβληθέντα στοιχεία, και, εφόσον από τα στοιχεία αυτά προέκυπτε ότι η επιχείρηση του αιτούντος άνηκε στην Κατηγορία Α, όφειλε, βάσει της αρχής της χρηστής διοίκησης, να προβεί στη διόρθωση του επίμαχης δήλωσης του αιτούντος στην αίτηση χρηματοδότησης και να συγκρίνει τη συνολική βαθμολογία της με τις υπόλοιπες αιτήσεις της Κατηγορίας αυτής. Για το λόγο αυτό, που βασίμως προβάλλεται, πρέπει να γίνει δεκτή η κρινόμενη αίτηση, να ακυρωθεί η προσβαλλόμενη 3238/13.7.2021 απόφαση του Περιφερειάρχη Δυτικής Ελλάδας κατά το μέρος που απέρριψε την ένσταση του αιτούντος και προσβάλλεται και η υπόθεση πρέπει να αναπεμφθεί η υπόθεση στη Διοίκηση για νέα κρίση.
Δ ι ά τ α ύ τ α
Δέχεται την αίτηση.
Ακυρώνει την 3238/13.7.2021απόφαση του Περιφερειάρχη Δυτικής Ελλάδας κατά το ως άνω προσβαλλόμενο μέρος και αναπέμπει την υπόθεση στη Διοίκηση για νέα κρίση, σύμφωνα με το σκεπτικό.
Διατάσσει την απόδοση του παραβόλου.
Επιβάλλει στην Περιφέρεια Δυτικής Ελλάδας τη δικαστική δαπάνη του αιτούντος, η οποία ανέρχεται στο ποσό των εννιακοσίων είκοσι (920) ευρώ.
Η διάσκεψη έγινε στην Αθήνα στις 22 Δεκεμβρίου 2023
Η Πρόεδρος του Δ´ ΤμήματοςΗ Γραμματέας του Δ´ Τμήματος
Σπυριδούλα Χρυσικοπούλου Ιωάννα Παπαχαραλάμπους
και η απόφαση δημοσιεύθηκε σε δημόσια συνεδρίαση της 29ης Δεκεμβρίου 2023.
Η Πρόεδρος του Δ´ ΤμήματοςΗ Γραμματέας
Σπυριδούλα ΧρυσικοπούλουΜαρία Τσαπαρδώνη
ΣΤΟ ΟΝΟΜΑ ΤΟΥ ΕΛΛΗΝΙΚΟΥ ΛΑΟΥ
Εντέλλεται προς κάθε δικαστικό επιμελητή να εκτελέσει όταν του το ζητήσουν την παραπάνω απόφαση, τους Εισαγγελείς να ενεργήσουν κατά την αρμοδιότητά τους και τους Διοικητές και τα άλλα όργανα της Δημόσιας Δύναμης να βοηθήσουν όταν τους ζητηθεί.
Η εντολή πιστοποιείται με τη σύνταξη και την υπογραφή του παρόντος.
Αθήνα, ..............................................
Η Πρόεδρος του Δ´ ΤμήματοςΗ Γραμματέας του Δ´ Τμήματος
Λ.Κ.(m)
Αριθμός 2480/2023
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Στ΄
Συνεδρίασε δημόσια στο ακροατήριό του στις 2 Οκτωβρίου 2023, με την εξής σύνθεση: Μαρίνα Παπαδοπούλου, Αντιπρόεδρος, Προεδρεύουσα, σε αναπλήρωση του Προέδρου του Τμήματος, που είχε κώλυμα, Βασίλειος Αραβαντινός, Κασσιανή Μαρίνου, Σύμβουλοι, Μαρία Γκάνα, Αντωνία-Ελένη Ανδρουτσοπούλου, Πάρεδροι. Γραμματέας η Σταυρούλα Χάρου, Γραμματέας του Στ΄ Τμήματος.
Για να δικάσει την από 1η Ιουλίου 2020 αίτηση:
της ανώνυμης εταιρείας με την επωνυμία «AFFIDEA ΒΑΡΗΣ – ΙΔΙΩΤΙΚΟ ΠΟΛΥΙΑΤΡΕΙΟ – ΙΑΤΡΙΚΗ ΑΝΩΝΥΜΗ ΕΤΑΙΡΕΙΑ» και τον διακριτικό τίτλο «AFFIDEA ΒΑΡΗΣ», που εδρεύει στη Βάρη Αττικής (Λεωφ. Βάρης – Κορωπίου 40-42), η οποία παρέστη με τον δικηγόρο Ευάγγελο Κατσίκη (Α.Μ. 21512), που τον διόρισε με πληρεξούσιο και ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του,
κατά του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.), που εδρεύει στο Μαρούσι Αττικής (Απ. Παύλου 12), ο οποίος παρέστη με τη δικηγόρο Αικατερίνη Στάθη (Α.Μ. 13166), που τη διόρισε με πληρεξούσιο και η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της.
Με την αίτηση αυτή η αναιρεσείουσα εταιρεία επιδιώκει να αναιρεθεί η υπ’ αριθμ. 913/2020 απόφαση του Διοικητικού Εφετείου Αθηνών.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Μαρίας Γκάνα.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της υπό κρίση αιτήσεως έχει καταβληθεί το νόμιμο παράβολο (ηλεκτρονικό παράβολο με κωδικό πληρωμής 33923 48 50950 0831 0015/2020).
2. Επειδή, με την αίτηση αυτή ζητείται η αναίρεση της 913/2020 απόφασης του Διοικητικού Εφετείου Αθηνών, με την οποία απορρίφθηκε προσφυγή της αιτούσας κατά της 286936/6.4.2016 πράξης του Προέδρου του ΕΟΠΥΥ, με την οποία προσδιορίσθηκαν, κατ’ εφαρμογή των διατάξεων του άρθρου 100 του ν. 4172/2013 και των κατ’ εξουσιοδότησή του εκδοθεισών υπουργικών αποφάσεων, τα οφειλόμενα από αυτήν προς τον εν λόγω Οργανισμό, για το δεύτερο εξάμηνο του έτους 2015, ποσά «αυτόματης επιστροφής» (clawback) και «επιστροφής» (rebate), ύψους 192.521,27 ευρώ και 225.993,47 ευρώ αντιστοίχως, ήτοι σύνολο 418.514,74 ευρώ.
3. Επειδή, κατά τις διατάξεις των παραγράφων 3 και 4 του άρθρου 53 του π.δ. 18/1989 (Α΄ 8), όπως ισχύουν μετά την τροποποίησή τους με το άρθρο 12 ν. 3900/2010 και καταλαμβάνουν την κρινόμενη αίτηση ως εκ του χρόνου άσκησής της, για το παραδεκτό της αίτησης αναίρεσης πρέπει, σωρευτικά, αφ’ ενός μεν το αντικείμενο της διαφοράς που άγεται ενώπιον του Συμβουλίου της Επικρατείας, αν είναι χρηματικό, να υπερβαίνει τις 200.000 ευρώ, εφόσον πρόκειται για διοικητική σύμβαση, αφ’ ετέρου δε να προβάλλεται κατά τρόπο ειδικό ότι με κάθε έναν από τους προβαλλόμενους λόγους αναίρεσης τίθεται νομικό ζήτημα, το οποίο είναι κρίσιμο για την επίλυση της διαφοράς και για το οποίο είτε δεν υπάρχει νομολογία του Συμβουλίου της Επικρατείας, είτε υπάρχει αντίθεση μεταξύ των κρίσεων της αναιρεσιβαλλόμενης απόφασης και της νομολογίας του Συμβουλίου της Επικρατείας ή άλλου ανώτατου δικαστηρίου ή ανέκκλητης απόφασης διοικητικού δικαστηρίου.
4. Επειδή, όπως έχει κριθεί (ΣτΕ 184-187, 1284-1285/2017 7μ, 136-8/2019 κ.α.), οι πράξεις του Ε.Ο.Π.Υ.Υ., με τις οποίες εφαρμόζονται οι διατάξεις του ν. 4172/2013 και των σχετικών υπουργικών αποφάσεων, εφόσον εκδίδονται στο πλαίσιο εκτέλεσης διοικητικών συμβάσεων, υπόκεινται σε προσφυγή ουσίας ενώπιον του διοικητικού εφετείου κατά το άρθρο 6 παρ. 2 α΄ του Κώδικα Διοικητικής Δικονομίας [Κ.Δ.Δ., ν. 2717/1999 (Α΄ 97)]. Τούτο ισχύει, μεταξύ άλλων, για τα έτη 2014 και 2015, κατά τα οποία η σχέση μεταξύ του Ε.Ο.Π.Υ.Υ. και του συγκεκριμένου γιατρού ή επιχείρησης στηριζόταν είτε σε σύμβαση συναφθείσα μετά τη δημοσίευση του ν. 4172/2013 στην Εφημερίδα της Κυβερνήσεως (23.7.2013) είτε σε προγενέστερη σύμβαση, την οποία ο γιατρός ή η επιχείρηση δεν κατήγγειλε, όπως είχε δικαίωμα.
5. Επειδή, από την αναιρεσιβαλλόμενη απόφαση προκύπτουν τα εξής: Η αναιρεσείουσα εταιρεία διατηρεί διαγνωστικό εργαστήριο στην έδρα της στη Βάρη Αττικής, μετά δε την προσχώρησή της στην από 30.12.2011 “σύμβαση για εκτέλεση παρακλινικών εξετάσεων”, μεταξύ Ε.Ο.Π.Υ.Υ. και ΠΑΣΙΔΙΚ (αρ. εγκατ. 10057 και αρ. σύμβασης 5943), παρέχει ιατρικές διαγνωστικές παρακλινικές υπηρεσίες σε ασφαλισμένους του Ε.Ο.Π.Υ.Υ. Με την υπ’ αριθμ.286936/6-4-2016 πράξη του Προέδρου του Ε.Ο.Π.Υ.Υ. προσδιορίσθηκε, κατ’ εφαρμογή των διατάξεων του άρθρου 100 του ν. 4172/2013 και των κατ’ εξουσιοδότησή του εκδοθεισών υπουργικών αποφάσεων, το οφειλόμενο από αυτήν προς τον εν λόγω Οργανισμό, για το β εξάμηνο του έτους 2015, ποσό αυτόματης επιστροφής («claw back») σε 192.521,27 ευρώ και το ποσό επιστροφής («rebate») σε 225.993,47 ευρώ, ήτοι σύνολο 418.514,74 ευρώ. Προσφυγή της κατά της ανωτέρω πράξης απορρίφθηκε με την αναιρεσιβαλλόμενη απόφαση.
6. Επειδή, με το εισαγωγικό δικόγραφο προβάλλονται οι εξής λόγοι αναιρέσεως: α) εσφαλμένη αιτιολογία της αναιρεσιβαλλομένης, διότι το δικάσαν δικαστήριο δεν κατανόησε τη φύση του μηχανισμού αυτόματης επιστροφής, ο οποίος δεν αποτελεί μέτρο εξορθολογισμού των δαπανών της υγείας αλλά εισπρακτικό μέτρο σε βάρος των ιδιωτών παρόχων β) εσφαλμένη ερμηνεία του νόμου που διέπει την επίδικη σχέση και ειδικότερα μη εξέταση λόγων που αφορούσαν την παραβίαση του άρθρου 25 παρ. 1 του Συντάγματος και 1 ΠΠΠ της ΕΣΔΑ. γ) εσφαλμένη μη εφαρμογή του άρθρου 1 ΠΠΠ της ΕΣΔΑ και υπέρμετρη επέμβαση στην περιουσία της αιτούσας με την τακτική των συνεχών τροποποιήσεων του τρόπου εφαρμογής του α. 100 του ν. 4172/2013, διότι η αναιρεσιβαλλόμενη απόφαση δεν εξέτασε καθόλου τους λόγους αυτούς αλλά, αντιθέτως, αναιτιολόγητα έκρινε ότι δεν διαταράσσεται η δίκαιη ισορροπία μεταξύ του γενικού συμφέροντος και των αξιώσεων για την προστασία των θεμελιωδών δικαιωμάτων του ατόμου και δ) εσφαλμένη κρίση περί αποδοχής του μηχανισμού επιστροφής ως εκ του γεγονότος ότι δεν διεκόπη η συμβατική σχέση με τον ΕΟΠΥΥ, διότι η αιτούσα δεν είχε στην πραγματικότητα δυνατότητα να τη διακόψει. Τέλος, προβάλλεται ότι η αναιρεσιβαλλόμενη απόφαση εσφαλμένα αναγράφει ότι η αιτούσα αποδέχθηκε τον συμψηφισμό, γεγονός που ουδέποτε συνέβη ούτε αποδείχθηκε. Ωστόσο, οι ερειδόμενοι στην παρ. 3 του άρθρου 53 του π.δ/τος 18/1989 ισχυρισμοί της αναιρεσείουσας, με τους οποίους προβάλλεται αφενός μεν ότι “το ζήτημα έλλειψης νομικής βάσης της αναιρεσιβαλλόμενης εξετάζεται αυτεπαγγέλτως, δεδομένου ότι η σχετική κρίση αποτελεί πρόκριμα για την ορθή εφαρμογή του εφαρμοστέου κανόνα δικαίου”, αφετέρου δε ότι “ως προς τα ζητήματα αιτιολογίας δεν κατέστη δυνατό να βρεθεί, παρά την εμπεριστατωμένη έρευνα, προηγούμενη νομολογία του Συμβουλίου της Επικρατείας” δεν αναδεικνύουν συγκεκριμένο νομικό ζήτημα, κρίσιμο για την επίλυση της διαφοράς και, ως εκ τούτου, δεν δύνανται να θεμελιώσουν το παραδεκτό της υπό κρίση αιτήσεως (βλ. ΣτΕ 1398/2023, 1328-9/2022).
7. Επειδή, κατόπιν των ανωτέρω, η κρινόμενη αίτηση, [ανεξαρτήτως της συνδρομής της προϋποθέσεως της παραγράφου 4 του άρθρου 53 του π.δ/τος 18/1989, όπως ισχύει, αναφορικά με το ύψος του ποσού της διαφοράς] πρέπει να απορριφθεί στο σύνολό της.
Δ ι ά τ α ύ τ α
Απορρίπτει την αίτηση.
Διατάσσει την κατάπτωση του κατατεθέντος παραβόλου.
Επιβάλλει σε βάρος της αναιρεσείουσας τη δικαστική δαπάνη του αναιρεσίβλητου Οργανισμού, η οποία ανέρχεται στο ποσό των τετρακοσίων εξήντα (460) ευρώ.
Η διάσκεψη έγινε στην Αθήνα στις 18 Οκτωβρίου 2023
Η Προεδρεύουσα ΑντιπρόεδροςΗ Γραμματέας του Στ´ Τμήματος
Μαρίνα ΠαπαδοπούλουΣταυρούλα Χάρου
και η απόφαση δημοσιεύθηκε σε δημόσια συνεδρίαση της 29ης Δεκεμβρίου 2023.
Ο Πρόεδρος του Στ´ ΤμήματοςΗ Γραμματέας
Ιωάννης Β. ΓράβαρηςΕυδοκία Κιλισμανή
ΣΤΟ ΟΝΟΜΑ ΤΟΥ ΕΛΛΗΝΙΚΟΥ ΛΑΟΥ
Εντέλλεται προς κάθε δικαστικό επιμελητή να εκτελέσει όταν του το ζητήσουν την παραπάνω απόφαση, τους Εισαγγελείς να ενεργήσουν κατά την αρμοδιότητά τους και τους Διοικητές και τα άλλα όργανα της Δημόσιας Δύναμης να βοηθήσουν όταν τους ζητηθεί.
Η εντολή πιστοποιείται με την σύνταξη και την υπογραφή του παρόντος.
Αθήνα, ..............................................
Ο Πρόεδρος του Στ΄ ΤμήματοςΗ Γραμματέας του Στ΄ Τμήματος
Ιωάννης Β. ΓράβαρηςΣταυρούλα Χάρου
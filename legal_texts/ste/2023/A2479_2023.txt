Λ.Κ.(m)
Αριθμός 2479/2023
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Στ΄
Συνεδρίασε δημόσια στο ακροατήριό του στις 2 Οκτωβρίου 2023, με την εξής σύνθεση: Μαρίνα Παπαδοπούλου, Αντιπρόεδρος, Προεδρεύουσα, σε αναπλήρωση του Προέδρου του Τμήματος, που είχε κώλυμα, Βασίλειος Αραβαντινός, Κασσιανή Μαρίνου, Σύμβουλοι, Μαρία Γκάνα, Αντωνία-Ελένη Ανδρουτσοπούλου, Πάρεδροι. Γραμματέας η Σταυρούλα Χάρου, Γραμματέας του Στ΄ Τμήματος.
Για να δικάσει την από 9 Μαρτίου 2020 αίτηση:
της ανώνυμης εταιρείας με την επωνυμία «AFFIDEA ΕΥΡΩΙΑΤΡΙΚΗ ΠΕΙΡΑΙΑ ΒΙΟΠΑΘΟΛΟΓΙΚΟ - ΙΔΙΩΤΙΚΟ ΔΙΑΓΝΩΣΤΙΚΟ ΕΡΓΑΣΤΗΡΙΟ - ΙΑΤΡΙΚΗ ΑΝΩΝΥΜΗ ΕΤΑΙΡΕΙΑ» και τον διακριτικό τίτλο «AFFIDEA ΕΥΡΩΙΑΤΡΙΚΗ ΠΕΙΡΑΙΑ ΒΙΟΠΑΘΟΛΟΓΙΚΟ», που εδρεύει στον Πειραιά Αττικής (ακτής Μουτσοπούλου 58), η οποία παρέστη με τον δικηγόρο Ευάγγελο Κατσίκη (Α.Μ. 21512), που τον διόρισε με πληρεξούσιο και ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του,
κατά του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.), που εδρεύει στο Μαρούσι Αττικής (Απ. Παύλου 12), ο οποίος παρέστη με τη δικηγόρο Αναστασία Δούκα (Α.Μ. 2433 Δ.Σ. Πειραιά), που τη διόρισε με πληρεξούσιο.
Με την αίτηση αυτή η αναιρεσείουσα εταιρεία επιδιώκει να αναιρεθεί η υπ’ αριθμ. 4628/2019 απόφαση του Διοικητικού Εφετείου Αθηνών.
Η πληρεξούσια του αναιρεσίβλητου Οργανισμού δήλωσε, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσει.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Μαρίας Γκάνα.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της υπό κρίση αιτήσεως έχει καταβληθεί το νόμιμο παράβολο (ηλεκτρονικό παράβολο με κωδικό πληρωμής 327741739950 0504 0084).
2. Επειδή, με την αίτηση αυτή ζητείται η αναίρεση της 4628/2019 απόφασης του Διοικητικού Εφετείου Αθηνών, με την οποία απορρίφθηκε προσφυγή της αιτούσας κατά της 271431/11.2.2016 πράξης του Προέδρου του ΕΟΠΥΥ, με την οποία προσδιορίσθηκαν, κατ’ εφαρμογή των διατάξεων του άρθρου 100 του ν. 4172/2013 και των κατ’ εξουσιοδότησή του εκδοθεισών υπουργικών αποφάσεων, τα οφειλόμενα από αυτήν προς τον εν λόγω Οργανισμό, για το πρώτο εξάμηνο του έτους 2015, ποσά «αυτόματης επιστροφής» (clawback) και «επιστροφής» (rebate), ύψους 66.569,28 ευρώ και 119.763,92 ευρώ αντιστοίχως, ήτοι σύνολο 186.333,20 ευρώ.
3. Επειδή, κατά τις διατάξεις των παραγράφων 3 και 4 του άρθρου 53 του π.δ. 18/1989 (Α΄ 8), όπως ισχύουν μετά την τροποποίησή τους με το άρθρο 12 ν. 3900/2010 και καταλαμβάνουν την κρινόμενη αίτηση ως εκ του χρόνου άσκησής της, για το παραδεκτό της αίτησης αναίρεσης πρέπει, σωρευτικά, αφ’ ενός μεν το αντικείμενο της διαφοράς που άγεται ενώπιον του Συμβουλίου της Επικρατείας, αν είναι χρηματικό, να υπερβαίνει τις 200.000 ευρώ, εφόσον πρόκειται για διοικητική σύμβαση, αφ’ ετέρου δε να προβάλλεται κατά τρόπο ειδικό ότι με κάθε έναν από τους προβαλλόμενους λόγους αναίρεσης τίθεται νομικό ζήτημα, το οποίο είναι κρίσιμο για την επίλυση της διαφοράς και για το οποίο είτε δεν υπάρχει νομολογία του Συμβουλίου της Επικρατείας, είτε υπάρχει αντίθεση μεταξύ των κρίσεων της αναιρεσιβαλλόμενης απόφασης και της νομολογίας του Συμβουλίου της Επικρατείας ή άλλου ανώτατου δικαστηρίου ή ανέκκλητης απόφασης διοικητικού δικαστηρίου.
4. Επειδή, όπως έχει κριθεί (ΣτΕ 184-187, 1284-1285/2017 7μ, 136-8/2019 κ.α.), οι πράξεις του Ε.Ο.Π.Υ.Υ., με τις οποίες εφαρμόζονται οι διατάξεις του ν. 4172/2013 και των σχετικών υπουργικών αποφάσεων, εφόσον εκδίδονται στο πλαίσιο εκτέλεσης διοικητικών συμβάσεων, υπόκεινται σε προσφυγή ουσίας ενώπιον του διοικητικού εφετείου κατά το άρθρο 6 παρ. 2 α΄ του Κώδικα Διοικητικής Δικονομίας [Κ.Δ.Δ., ν. 2717/1999 (Α΄ 97)]. Τούτο ισχύει, μεταξύ άλλων, για τα έτη 2014 και 2015, κατά τα οποία η σχέση μεταξύ του Ε.Ο.Π.Υ.Υ. και του συγκεκριμένου γιατρού ή επιχείρησης στηριζόταν είτε σε σύμβαση συναφθείσα μετά τη δημοσίευση του ν. 4172/2013 στην Εφημερίδα της Κυβερνήσεως (23.7.2013) είτε σε προγενέστερη σύμβαση, την οποία ο γιατρός ή η επιχείρηση δεν κατήγγειλε, όπως είχε δικαίωμα.
5. Επειδή, από την αναιρεσιβαλλόμενη απόφαση προκύπτουν τα εξής: Η αναιρεσείουσα ανώνυμη ιατρική εταιρεία (κωδικός εγκατάστασης 58071), διατηρεί διαγνωστικό εργαστήριο στον Πειραιά, μετά δε την προσχώρησή της, όπως ιστορεί, στη καταρτισθείσα σύμβαση μεταξύ Ε.Ο.Π.Υ.Υ. και του σωματείου που εκπροσωπεί τον κλάδο (ΠΑΣΙΔΙΚ), όπως αυτή παρατάθηκε, παρέχει ιατρικές διαγνωστικές παρακλινικές υπηρεσίες σε ασφαλισμένους του Ε.Ο.Π.Υ.Υ. Με την προσβαλλόμενη, υπ’ αριθμ. 271431/11.2.2016, πράξη του Προέδρου του Ε.Ο.Π.Υ.Υ., η οποία εκδόθηκε κατ’ επίκληση των διατάξεων του άρθρου 100 του ν. 4172/2013 (όπως ίσχυε) και των Γ3γ/70907/2015, Γ3γ/ΓΠ/77011/2015 και Γ3γ/ 63182/2015 υπουργικών αποφάσεων, προσδιορίσθηκε το οφειλόμενο από αυτήν, με την ιδιότητά της ως συμβεβλημένης με τον Ε.Ο.Π.Υ.Υ. ιδιώτη παρόχου, προς τον εν λόγω Οργανισμό, για το α΄ εξάμηνο του έτους 2015, ποσό αυτόματης επιστροφής («claw back») σε 66.569,28 ευρώ και ποσό επιστροφής («rebate») σε 119.763,92 ευρώ, συνολικά δε σε 186.333,20 ευρώ.
6. Επειδή, όπως προκύπτει από την αναιρεσιβαλλόμενη απόφαση, το ποσό της διαφοράς, η οποία προήλθε, κατά τα ανωτέρω, από την εκτέλεση διοικητικής σύμβασης υπολείπεται του κατά τη διάταξη του άρθρου 53 παρ. 4 του π.δ/τος 18/1989, όπως ισχύει, ελάχιστου ορίου των 200.000 ευρώ, προκειμένου περί διαφορών εκ διοικητικών συμβάσεων. Συνεπώς, η κρινόμενη αίτηση είναι απορριπτέα ως απαράδεκτη, εν όψει δε τούτου, δεν ασκούν επιρροή οι ερειδόμενοι στην παρ. 3 του άρθρου 53 του π.δ/τος 18/1989 ισχυρισμοί της αναιρεσείουσας, οι οποίοι, εν πάση περιπτώσει, μη αναδεικνύοντες συγκεκριμένο νομικό ζήτημα κρίσιμο τις την επίλυση της διαφοράς, δεν δύνανται να θεμελιώσουν το παραδεκτό της υπό κρίση αιτήσεως, καθόσον με αυτούς προβάλλεται αφενός μεν ότι “το ζήτημα έλλειψης νομικής βάσης της αναιρεσιβαλλόμενης εξετάζεται αυτεπαγγέλτως, δεδομένου ότι η σχετική κρίση αποτελεί πρόκριμα για την ορθή εφαρμογή του εφαρμοστέου κανόνα δικαίου”, αφετέρου δε ότι “ως προς τα ζητήματα αιτιολογίας δεν κατέστη δυνατό να βρεθεί, παρά την εμπεριστατωμένη έρευνα, προηγούμενη νομολογία του Συμβουλίου της Επικρατείας” (βλ. ΣτΕ 1398/2023).
7. Επειδή, με τα δεδομένα αυτά, η κρινόμενη αίτηση πρέπει να απορριφθεί ως απαράδεκτη.
Δ ι ά τ α ύ τ α
Απορρίπτει την αίτηση.
Διατάσσει την κατάπτωση του κατατεθέντος παραβόλου.
Επιβάλλει σε βάρος της αναιρεσείουσας τη δικαστική δαπάνη του αναιρεσίβλητου Οργανισμού, η οποία ανέρχεται στο ποσό των τετρακοσίων εξήντα (460) ευρώ.
Η διάσκεψη έγινε στην Αθήνα στις 18 Οκτωβρίου 2023
Η Προεδρεύουσα ΑντιπρόεδροςΗ Γραμματέας του Στ´ Τμήματος
Μαρίνα ΠαπαδοπούλουΣταυρούλα Χάρου
και η απόφαση δημοσιεύθηκε σε δημόσια συνεδρίαση της 29ης Δεκεμβρίου 2023.
Ο Πρόεδρος του Στ´ ΤμήματοςΗ Γραμματέας
Ιωάννης Β. ΓράβαρηςΕυδοκία Κιλισμανή
ΣΤΟ ΟΝΟΜΑ ΤΟΥ ΕΛΛΗΝΙΚΟΥ ΛΑΟΥ
Εντέλλεται προς κάθε δικαστικό επιμελητή να εκτελέσει όταν του το ζητήσουν την παραπάνω απόφαση, τους Εισαγγελείς να ενεργήσουν κατά την αρμοδιότητά τους και τους Διοικητές και τα άλλα όργανα της Δημόσιας Δύναμης να βοηθήσουν όταν τους ζητηθεί.
Η εντολή πιστοποιείται με την σύνταξη και την υπογραφή του παρόντος.
Αθήνα, ..............................................
Ο Πρόεδρος του Στ΄ ΤμήματοςΗ Γραμματέας του Στ΄ Τμήματος
Ιωάννης Β. ΓράβαρηςΣταυρούλα Χάρου
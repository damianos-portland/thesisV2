Ε.Π. (m)
Αριθμός 2474/2023
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Στ΄
Συνεδρίασε δημόσια στο ακροατήριό του στις 21 Νοεμβρίου 2022, με την εξής σύνθεση: Ιωάννης Γράβαρης, Αντιπρόεδρος, Πρόεδρος του Στ΄ Τμήματος, Φραντζέσκα Γιαννακού, Ειρήνη Σταυρουλάκη, Σύμβουλοι, Σταυρούλα Λαμπροπούλου, Δημήτριος Τομαράς, Πάρεδροι. Γραμματέας ο Λάμπρος Ρίκος.
Για να δικάσει την από 15 Σεπτεμβρίου 2020 αίτηση:
του Ελληνικού Δημοσίου, το οποίο παρέστη με την Ιωάννα Παχή, Πάρεδρο του Νομικού Συμβουλίου του Κράτους, που κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της,
κατά της υπό εκκαθάριση ετερόρρυθμης εταιρείας με την επωνυμία «Χ... Α…. ΚΑΙ ΣΙΑ Ε.Ε.» και τον διακριτικό τίτλο «XL CLEAN SERVICES», που εδρεύει στη Θεσσαλονίκη (Ναυπλίου 48, Κ. Τούμπα), η οποία παρέστη με τον δικηγόρο Ευθύμιο Αναγνώστου (Α.Μ. 4204 Δ.Σ. Θεσσαλονίκης), που τον διόρισε με πληρεξούσιο και ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του.
Με την αίτηση αυτή το αναιρεσείον Ελληνικό Δημόσιο επιδιώκει να αναιρεθεί η υπ’ αριθ. 1069/2015 απόφαση του Διοικητικού Εφετείου Πειραιώς.
Η εκδίκαση άρχισε με την ανάγνωση της εκθέσεως της εισηγήτριας, Συμβούλου Φραντζέσκας Γιαννακού.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, με την υπό κρίση αίτηση ζητείται η αναίρεση της 1069/2020 αποφάσεως του Διοικητικού Εφετείου Πειραιώς, με την οποία έγινε δεκτή η από 23.9.2014 προσφυγή της αναιρεσίβλητης, υπό εκκαθάριση εταιρείας, και ακυρώθηκε η τεκμαιρόμενη σιωπηρή απόρριψη από τον Υπουργό Υποδομών, Μεταφορών και Δικτύων της υπ’ αριθμ. 1428/22.5.2014 ενδικοφανούς προσφυγής της κατά της υπ’ αριθμ. πρωτ. Δ11/Ε/12811/8280/5.5.2014 αποφάσεως του ίδιου Υπουργού, με την οποία η αναιρεσίβλητη είχε κηρυχθεί έκπτωτη από την Κ14Α/2013 σύμβαση για τον καθαρισμό των χώρων και επιφανειών του Κρατικού Αερολιμένα Μυκόνου για το χρονικό διάστημα από 1.12.2013-30.11.2015.
2. Επειδή, η κρινόμενη αίτηση, ως εκ του χρόνου ασκήσεώς της (16.9.2020), διέπεται από τις διατάξεις της παραγράφου 1 του άρθρου 12 του ν. 3900/2010 (Α΄ 213). Δεν τίθεται δε ζήτημα απαραδέκτου της αιτήσεως, λόγω ποσού της διαφοράς, κατά τις διατάξεις αυτές, δεδομένου ότι πρόκειται για διαφορά από έκπτωση αναδόχου παροχής υπηρεσιών, διαφορά, δηλαδή, μη έχουσα χρηματικό αντικείμενο (ΣτΕ 8/2022, 100/2021, 1181/2020, 1039/2018).
3. Επειδή, το π.δ. 118/2007 «Κανονισμός Προμηθειών Δημοσίου» (Α΄ 150), το οποίο, όπως προκύπτει από την αναιρεσιβαλλόμενη απόφαση, διέπει, κατά τα οριζόμενα στην ένδικη σύμβαση (βλ. και κατωτ. σκέψεις 4 και 5), την εκτέλεσή της, ορίζει στο άρθρο 34, με τίτλο «Κήρυξη προμηθευτή εκπτώτου», τα εξής: «1. Ο προμηθευτής που δεν προσέρχεται μέσα στην προθεσμία που του ορίστηκε για να υπογράψει την σχετική σύμβαση, κηρύσσεται υποχρεωτικά έκπτωτος από την κατακύρωση ή ανάθεση που έγινε στο όνομά του και από κάθε δικαίωμα που απορρέει από αυτήν, με απόφαση του αρμοδίου Υπουργού ή του αρμοδίου για την διοίκηση του φορέα οργάνου, ύστερα από γνωμοδότηση του αρμοδίου οργάνου. 2. Με την ίδια διαδικασία, ο προμηθευτής κηρύσσεται υποχρεωτικά έκπτωτος από τη σύμβαση και από κάθε δικαίωμά του που απορρέει απ’ αυτή, εφόσον δεν φόρτωσε, παρέδωσε ή αντικατέστησε τα συμβατικά υλικά ή δεν επισκεύασε ή συντήρησε αυτά μέσα στον συμβατικό χρόνο ή στον χρόνο παράτασης που του δόθηκε, σύμφωνα με όσα προβλέπονται στο άρθρο 26 του παρόντος. 3. [...]». Στο δε άρθρο 38 του ίδιου Κανονισμού, με τον τίτλο «Συγκρότηση συλλογικών οργάνων», ορίζεται ότι: «1. Η διενέργεια των διαγωνισμών και των διαδικασιών διαπραγμάτευσης για τις προμήθειες των φορέων του δημόσιου τομέα, εκτός αυτών που διενεργούνται από το Υπουργείο Ανάπτυξης, [ώς] και την οριστική παραλαβή των υλικών, γίνεται από επιτροπές. 2. Οι επιτροπές συγκροτούνται με απόφαση του αρμοδίου Υπουργού ή του αρμοδίου για τη διοίκηση του φορέα οργάνου για χρονικό διάστημα ενός έτους και είναι οι εξής: α) Επιτροπή αξιολόγησης των αποτελεσμάτων των διαγωνισμών και των διαδικασιών διαπραγμάτευσης αποτελούμενη από τρία ή πέντε μέλη. β) [...] 3. [...] Οι επιτροπές αξιολόγησης γνωμοδοτούν πέραν των θεμάτων αξιολόγησης προσφορών και για κάθε θέμα που προκύπτει κατά την διενέργεια των διαγωνισμών ή τη διαδικασία διαπραγμάτευσης, ως και κατά την εκτέλεση των συμβάσεων. 4. Με απόφαση του αρμόδιου Υπουργού ή του αρμόδιου για τη διοίκηση του φορέα οργάνου συγκροτούνται, σε εφαρμογή του άρθρου 6 παρ. 3 του ν. 2286/1995, κατά περίπτωση και έκτακτες επιτροπές ή ομάδες εργασίας για την αντιμετώπιση ειδικών θεμάτων κρατικών προμηθειών. Με την απόφαση αυτή καθορίζονται η αρμοδιότητα και το έργο της επιτροπής ή ομάδας εργασίας, η συγκρότηση, η σύνθεση, η διάρκεια και ο τρόπος λειτουργίας της. 5. [...]».
4. Επειδή, κατά τα μνημονευόμενα στην αναιρεσιβαλλόμενη απόφαση, στη Γενική Συγγραφή Υποχρεώσεων (ΓΣΥ) που συνοδεύει τη Δ11/Ε/40611/17749/28.12.2012 Διακήρυξη για ανοικτό Διαγωνισμό για την ανάδειξη αναδόχου καθαρισμού χώρων και επιφανειών του Αεροσταθμού του Κρατικού Αερολιμένα Μυκόνου, χρονικού διαστήματος από 1.12.2013 έως 30.11.2015, και την επακολουθήσασα Κ14Α/2013 σύμβαση της αναιρεσίβλητης – αναδόχου με το Ελληνικό Δημόσιο και, ειδικότερα, στο 15ο άρθρο αυτής, με τον τίτλο «Καταγγελία Σύμβασης – Έκπτωση του Αναδόχου», προβλέπεται ότι: «Η ΥΠΑ μπορεί να καταγγείλει την Σύμβαση και κηρύξει έκπτωτο τον Ανάδοχο με απόφαση του Υπουργού ή του αρμόδιου εξουσιοδοτημένου οργάνου κατά περίπτωση στις παρακάτω περιπτώσεις: α) Επαναλαμβανόμενων παραβάσεων της Σύμβασης, αποδεικνυόμενων από τους ελέγχους της Επιτροπής Ελέγχου Καθαρισμού, τα Πρωτόκολλα Παραβάσεων, τα Πρακτικά Παραλαβής Εργασιών και τις επιβληθείσες ποινές. β) Όταν δεν τηρεί τις διατάξεις της παραγράφου 6 του άρθρου 68 του Ν. 3863/2010. Πρόταση για την κήρυξη εκπτώτου διατυπώνει ο Αερολιμένας με υποβολή στη Διοίκηση της ΥΠΑ τεκμηριωμένης έγγραφης εισήγησής του. Της απόφασης έκπτωσης προηγείται έγγραφη προς τον Ανάδοχο ειδοποίηση, στην οποία του παρέχεται χρόνος τριών τουλάχιστον ημερών για παροχή σχετικών εξηγήσεων. Αν ο χρόνος αυτός παρέλθει άπρακτος από την πλευρά του Αναδόχου, η Διοίκηση της ΥΠΑ προχωρεί στην έκδοση της απόφασης χωρίς την παροχή εξηγήσεων του Αναδόχου. Για την κήρυξη του Αναδόχου εκπτώτου έχουν κατά τα λοιπά εφαρμογή τα οριζόμενα στο άρθρο 34 του ΠΔ 394/1996 [ήδη το ΠΔ 118/2007, σύμφωνα και με το άρθρο 17ο της ίδιας αυτής Γενικής Συγγραφής Υποχρεώσεων] και στην παράγραφο 4 του άρθρου 68 του Ν. 3863/2010».
5. Επειδή, όπως προκύπτει από την αναιρεσιβαλλόμενη απόφαση, με την υπ’ αριθμ. Δ11/Ε/34026/21519/12.11.2013 απόφαση του Υπουργού Υποδομών, Μεταφορών και Δικτύων κατακυρώθηκαν στην αναιρεσίβλητη τα αποτελέσματα ανοιχτού διαγωνισμού για την ανάδειξη αναδόχου καθαρισμού του Αεροσταθμού του Κρατικού Αερολιμένα Μυκόνου και, ακολούθως, υπεγράφη η Σύμβαση K14Α/2013 μεταξύ της ΥΠΑ και της αναιρεσίβλητης – αναδόχου εταιρείας για το χρονικό διάστημα από 1.12.2013 έως 30.11.2015, με δικαίωμα μονομερούς παρατάσεως από την ΥΠΑ με τους ίδιους όρους και τίμημα, έως 31.6.2016. Στα πλαίσια της Συμβάσεως αυτής, οι εργασίες παρασχέθηκαν κανονικά από την ανάδοχο για το χρονικό διάστημα από 1.12.2013 έως 30.4.2014 και παραλήφθηκαν από την αρμόδια επιτροπή της ΥΠΑ. Όμως, στις 23.4.2014 η αναιρεσίβλητη επέδωσε στην Υπηρεσία Πολιτικής Αεροπορίας την από 17.4.2014 εξώδικη δήλωση – όχλησή της, με την οποία «κατήγγειλε» τόσο την ως άνω σύμβαση K14Α/2013 όσο και την αντίστοιχη εν ισχύι σύμβαση για την καθαριότητα του Αεροσταθμού του Κρατικού Αερολιμένα Σαντορίνης, λόγω μη εξοφλήσεως τιμολογίων που αφορούσαν σε προηγούμενες, αντίστοιχες συμβάσεις για το Αεροδρόμιο Μυκόνου, καθώς και σε αντίστοιχες συμβάσεις για το Αεροδρόμιο Σαντορίνης. Ο Προϊστάμενος της Διευθύνσεως Οικονομικού και Εφοδιασμού της Υπηρεσίας Πολιτικής Αεροπορίας, με το υπ’ αριθμ. πρωτ. Δ11/Ε/7844/30.4.2014 έγγραφο, απάντησε στην αναιρεσίβλητη ότι δεν αποδέχεται την καταγγελία των συμβάσεων και την επαπειλούμενη διακοπή εργασιών, διότι η μη καταβολή των ανωτέρω ποσών συμβατικού ανταλλάγματος οφειλόταν στην άρνηση της αναδόχου να προσκομίσει τα απαραίτητα για την είσπραξή τους δικαιολογητικά· επισήμανε, τέλος, ότι σε περίπτωση που η ανάδοχος διέκοπτε την παροχή υπηρεσιών, θα της επιβάλλονταν οι προβλεπόμενες από το άρθρο 34 του π.δ/τος 118/2007 κυρώσεις. Τελικώς, με την υπ’ αριθμ. Δ11/Ε/12811/8280/5.5.2014 απόφαση του Υπουργού Υποδομών, Μεταφορών και Δικτύων, η αναιρεσίβλητη κηρύχθηκε έκπτωτη από την Κ14Α/2013 σύμβαση, διότι αποχώρησε από τους χώρους του Αερολιμένα την 1.5.2014. Κατά της ως άνω αποφάσεως περί κηρύξεώς της έκπτωτης η αναιρεσίβλητη εταιρεία άσκησε ενώπιον του Υπουργού Υποδομών, Μεταφορών και Δικτύων την κατ’ άρθρο 15 παρ. 5 του π.δ/τος 118/2007 ενδικοφανή προσφυγή και κατά της σιωπηράς απορρίψεως από αυτόν της εν λόγω προσφυγής, άσκησε την ένδικη προσφυγή. Το δικάσαν Διοικητικό Εφετείο Πειραιώς, στο οποίο παραπέμφθηκε η υπόθεση με την 3502/2016 απόφαση του Διοικητικού Εφετείου Αθηνών, λόγω αρμοδιότητας, έκανε δεκτά, με την προσβαλλόμενη απόφαση, τα εξής: «[…] από τις ανωτέρω ρυθμίσεις της σύμβασης [άρθρο 15ο της ΓΣΥ], καθώς και τις, κατά ρητή διάταξη αυτής, εφαρμοζόμενες κατά τα λοιπά διατάξεις του άρθρου 34 του ΠΔ 118/2007, συνάγεται ότι η διαδικασία της έκπτωσης του αναδόχου, εκκινείται, σύμφωνα με τον σχετικό συμβατικό όρο, με τη διατύπωση έγγραφης, τεκμηριωμένης πρότασης του Αερολιμένα για την κήρυξη εκπτώτου του αναδόχου και, προκειμένου να ολοκληρωθεί νομότυπα, απαιτείται, σύμφωνα με το άρθρο 34 παρ. 1 και 2 του ΠΔ 118/2007, να γνωμοδοτήσει σχετικώς προς τον Υπουργό, πριν την έκδοση της σχετικής απόφασης του τελευταίου, το αρμόδιο όργανο. Το όργανο δε αυτό είναι η κατ’ άρθρο 38 παρ. 2 εδάφιο α΄ του ίδιου ΠΔ Επιτροπή Αξιολόγησης των Αποτελεσμάτων του διαγωνισμού, η οποία είναι αρμόδια, σύμφωνα με την παράγραφο 3 τελ. εδάφιο του ίδιου άρθρου 38, να γνωμοδοτεί - μεταξύ άλλων - και για κάθε θέμα που ανακύπτει κατά την εκτέλεση της σύμβασης, συνεπώς και για το ζήτημα κήρυξης εκπτώτου του αναδόχου». Με τα ως άνω δεδομένα, το δικάσαν δικαστήριο έκρινε τελικώς ως εξής: «Επειδή, όπως έγινε δεκτό [...], για τη νόμιμη έκδοση της, κατ’ εφαρμογή της διατάξεως του άρθρου 34 του Π.Δ. 118/2007, απόφασης περί κηρύξεως έκπτωτου του αναδόχου είναι απαραίτητη, πέραν των λοιπών, με τη σύμβαση οριζόμενων διαδικαστικών προϋποθέσεων, η κατ’ άρθρο 38 παρ. 2 εδάφιο α΄ του ίδιου ΠΔ προηγούμενη γνωμοδότηση της Επιτροπής Αξιολόγησης των αποτελεσμάτων του διαγωνισμού. Εν προκειμένω, δεν προκύπτει ότι η Επιτροπή αυτή συνεδρίασε και γνωμοδότησε πριν από την έκδοση της με αρ. πρωτ. Δ11/Ε/12811/8280/5.5.2014 απόφασης του Υπουργού Υποδομών, Μεταφορών και Δικτύων περί κηρύξεως έκπτωτης της αναδόχου - [αναιρεσίβλητης] εταιρείας και, συνεπώς, η απόφαση αυτή, εφόσον δεν τηρήθηκε η νόμιμη διαδικασία που προβλέπεται για την έκδοσή της, δεν είναι νόμιμη. Για το λόγο αυτό είναι μη νόμιμη και η [...] τεκμαιρόμενη σιωπηρή απόρριψη από τον ίδιο Υπουργό της σχετικώς ασκηθείσας από την [αναιρεσίβλητη] ενδικοφανούς προσφυγής, η οποία πρέπει να ακυρωθεί κατά τον βάσιμο λόγο της κρινόμενης προσφυγής. Περαιτέρω, δεδομένου ότι με τις διατάξεις του άρθρου 38 του ίδιου Π.Δ/τος, προβλέπεται ότι η θητεία της ανωτέρω Επιτροπής είναι ενός (1) έτους, πρέπει να αναπεμφθεί η υπόθεση στη Διοίκηση, προκειμένου να λάβει χώρα ανασυγκρότηση της Επιτροπής Αξιολόγησης των αποτελεσμάτων του διαγωνισμού, με την ίδια διαδικασία που εφαρμόσθηκε για τη συγκρότησή της, για να γνωμοδοτήσει σχετικώς με το ζήτημα της έκπτωσης της [αναιρεσίβλητης] - αναδόχου από τη σύμβαση Κ14Α/2013 και στη συνέχεια να αποφανθεί σχετικά με το ίδιο ζήτημα ο Υπουργός Υποδομών, Μεταφορών και Δικτύων».
6. Επειδή, με την κρινόμενη αίτηση προβάλλεται ότι με βάση το προαναφερθέν ιστορικό και, συγκεκριμένα, μετά την εγκατάλειψη από την αναιρεσίβλητη - ανάδοχο του Κρατικού Αερολιμένα, κατ’ ορθή ερμηνεία και εφαρμογή των συμβατικών διατάξεων κηρύχθηκε αυτή έκπτωτη, εσφαλμένα δε το δικάσαν διοικητικό εφετείο εφήρμοσε στην προκείμενη περίπτωση τις διατάξεις των άρθρων 34 και 38 του π.δ/τος 118/2007, ενώ εφαρμοστέες είναι οι διατάξεις της συμβάσεως και, ειδικά, το άρθρο 15 της ΓΣΥ. Ως εκ τούτου, κατά τα προβαλλόμενα, δεν απαιτείτο η (προβλεπόμενη από τις διατάξεις του π.δ/τος 118/2007, αλλά όχι και από τη ΓΣΥ) γνωμοδότηση της Επιτροπής Αξιολογήσεως αποτελεσμάτων του διαγωνισμού, η δε περί του αντιθέτου κρίση της προσβαλλόμενης αποφάσεως είναι αναιρετέα, ως ερειδόμενη επί διατάξεων νόμου, οι οποίες δεν έχουν εφαρμογή στην προκείμενη περίπτωση. Προς θεμελίωση του παραδεκτού του λόγου αναιρέσεως, κατά το άρθρο 53 παρ. 3 του π.δ/τος 18/1989 (Α΄ 8), όπως ισχύει μετά την αντικατάστασή του με το άρθρο 12 παρ. 1 του ν. 3900/2010, προβάλλεται ότι «δεν έχει ερμηνευθεί με απόφαση του [Συμβουλίου της Επικρατείας] το νομικό ζήτημα που προέκυψε με την ένδικη διαφορά, ήτοι αν σε περίπτωση κήρυξης του αναδόχου ως εκπτώτου, λόγω παράβασης των συμβατικών υποχρεώσεών του, εφαρμόζεται πρωτίστως ο σχετικός όρος της σύμβασης ή ο σχετικός νόμος που διέπει τη σύμβαση [και] ειδικότερα, αν σε περίπτωση κήρυξης του αναδόχου εκπτώτου λόγω υπαιτιότητάς του, κατισχύουν οι ρυθμίσεις των άρθρων 34 και 38 του π.δ/τος 118/2007 σε σχέση με τους όρους της σύμβασης, οπότε και απαιτείται, πριν από την έκδοση της απόφασης κήρυξης της έκπτωσης, η προηγούμενη γνωμοδότηση του αρμόδιου (γνωμοδοτικού) οργάνου». Όμως, στην προσβαλλόμενη απόφαση δεν περιέχεται κρίση περί του ότι οι διατάξεις των άρθρων 34 και 38 του π.δ/τος 118/2007 κατισχύουν των ρυθμίσεων της επίδικης συμβάσεως, όπως εσφαλμένως υπολαμβάνει το αναιρεσείον· αντιθέτως, το δικάσαν διοικητικό εφετείο έκανε δεκτό ότι οι ως άνω διατάξεις του π.δ/τος 118/2007 είναι εφαρμοστέες στην προκείμενη περίπτωση, «κατά ρητή διάταξη» της συμβάσεως, και, ειδικότερα, κατά την έννοια της διατάξεως του άρθρου 15 της ΓΣΥ. Με τα δεδομένα αυτά, ο ως άνω λόγος αναιρέσεως πλήσσει τη δοθείσα από το δικαστήριο της ουσίας ερμηνεία όρου της επίδικης συμβάσεως και είναι, ως εκ τούτου, απορριπτέος ως απαράδεκτος, δεδομένου ότι η ερμηνεία όρων της συμβάσεως και των τευχών που τη συνοδεύουν ανάγεται σε εκτίμηση πραγμάτων, η οποία εναπόκειται στην αναιρετικώς ανέλεγκτη κρίση του δικαστηρίου της ουσίας, ως προς την οποία, άλλωστε, δεν νοείται, κατά την έννοια του άρθρου 12 παρ. 1 του ν. 3900/2010, μη ύπαρξη νομολογίας (πρβλ. ΣτΕ Ολ. 1667/2011, ΣτΕ 1064/2021, 384/2020, 623/2016, 3259/2015).
Δ ι ά τ α ύ τ α
Απορρίπτει την αίτηση.
Επιβάλλει στο αναιρεσείον Ελληνικό Δημόσιο τη δικαστική δαπάνη της αναιρεσίβλητης εταιρείας, η οποία ανέρχεται στο ποσό των τετρακοσίων εξήντα (460) ευρώ.
Η διάσκεψη έγινε στην Αθήνα στις 21 Νοεμβρίου 2022
Ο Πρόεδρος του Στ΄ ΤμήματοςΟ Γραμματέας
Ιωάννης Β. ΓράβαρηςΛάμπρος Ρίκος
και η απόφαση δημοσιεύθηκε σε δημόσια συνεδρίαση της 29ης Δεκεμβρίου 2023.
Ο Πρόεδρος του Στ´ ΤμήματοςΗ Γραμματέας
Ιωάννης Β. Γράβαρης Ευδοκία Κιλισμανή
Ε.Π. (m)
Αριθμός 2468/2023
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Στ΄
Συνεδρίασε δημόσια στο ακροατήριό του στις 5 Νοεμβρίου 2018, με την εξής σύνθεση: Ιωάννης Γράβαρης, Αντιπρόεδρος, Πρόεδρος του Στ΄ Τμήματος, Αντωνία Χλαμπέα, Βικτωρία Πλαπούτα, Σύμβουλοι, Κασσιανή Μαρίνου, Σταυρούλα Λαμπροπούλου, Πάρεδροι. Γραμματέας η Αγγελική Χριστοδούλου.
Για να δικάσει την από 14 Δεκεμβρίου 2010 αίτηση:
του Μ.Κ., κατοίκου ..., ο οποίος δεν παρέστη, αλλά εμφανίσθηκε στο ακροατήριο και δήλωσε ότι εγκρίνει την άσκηση του ενδίκου μέσου,
κατά του Υπουργού Οικονομικών, ο οποίος παρέστη με τον Ηλία Νίκα, Πάρεδρο του Νομικού Συμβουλίου του Κράτους.
Με την αίτηση αυτή ο αναιρεσείων επιδιώκει να αναιρεθεί η υπ’ αριθ. 1288/2010 απόφαση του Διοικητικού Εφετείου Αθηνών.
Ο αντιπρόσωπος του Υπουργού δήλωσε, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσει.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Σταυρούλας Λαμπροπούλου.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινόμενης αιτήσεως έχει καταβληθεί το νόμιμο παράβολο (υπ’ αριθμ. 1126089, 1126090/2010 ειδικά έντυπα παραβόλου).
2. Επειδή, με την απόφαση 15358/2008 του Διοικητικού Πρωτοδικείου Αθηνών έγινε εν μέρει δεκτή αγωγή του αναιρεσείοντος, ως συνταξιούχου δικαστικού λειτουργού (επίτιμου Αντιπροέδρου του Αρείου Πάγου) και μέλους της Αρχής Διασφάλισης του Απορρήτου Επικοινωνιών (εφεξής Α.Δ.Α.Ε.), και αφενός μεν αναγνωρίσθηκε ότι δικαιούται να λάβει ως ειδική κατ’ αποκοπήν μηνιαία αποζημίωση, για το διάστημα από 1.8.2003 έως 29.12.2006, το ποσό των 1.000 ευρώ μηνιαίως, αφετέρου δε υποχρεώθηκε το αναιρεσίβλητο Ελληνικό Δημόσιο να του καταβάλει, νομιμοτόκως, με το εκάστοτε ισχύον επιτόκιο υπερημερίας, το ποσό των 41.000 ευρώ, ως αποζημίωση, κατ’ άρθρο 105 ΕισΝΑΚ, για την αποκατάσταση της ζημίας που υπέστη από την, κατά παράβαση, όπως κρίθηκε, του άρθρου 4 του Συντάγματος, παράλειψη των οργάνων της νομοθετικής εξουσίας να θεσπίσουν ρύθμιση για τη χορήγηση της προαναφερόμενης ειδικής κατ’ αποκοπήν μηνιαίας αποζημιώσεως και στα μέλη της Α.Δ.Α.Ε., κατ’ αναλογία της χορηγούμενης στα μέλη της Αρχής Προστασίας Δεδομένων Προσωπικού Χαρακτήρα, του Εθνικού Συμβουλίου Ραδιοτηλεόρασης και του Ανωτάτου Συμβουλίου Επιλογής Προσωπικού. Έφεση του Ελληνικού Δημοσίου κατά της ανωτέρω αποφάσεως έγινε δεκτή με την απόφαση 1288/2010 του Διοικητικού Εφετείου Αθηνών και, αφού εξαφανίσθηκε η πρωτόδικη ως άνω απόφαση, απορρίφθηκε, εν τέλει, η αγωγή του αναιρεσείοντος. Με την κρινόμενη αίτηση, η οποία συμπληρώνεται με το υπ’ αριθμ. 1051/2013 δικόγραφο προσθέτων λόγων, ζητείται η αναίρεση της τελευταίας αυτής αποφάσεως του Διοικητικού Εφετείου Αθηνών.
3. Επειδή, στην παράγραφο 3 του άρθρου 53 του π.δ/τος 18/1989 (Α΄ 8), όπως τροποποιήθηκε με το άρθρο 35 παρ. 1 και 2 του ν. 3772/2009 (Α΄ 112) και προ της αντικαταστάσεώς της με το άρθρο 12 παρ. 1 του ν. 3900/2010 (Α΄ 213), ορίζεται ότι «3. Δεν επιτρέπεται η άσκηση αίτησης αναιρέσεως όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες (40.000) ευρώ. [...]». Σύμφωνα, εξ άλλου, με το άρθρο 51 του ίδιου νόμου (3772/2009), η ισχύς της ως άνω διατάξεως αρχίζει από τη δημοσίευση του νόμου στην Εφημερίδα της Κυβερνήσεως (10.7.2009), ενώ ο νόμος 3900/2010, με τον οποίο προστέθηκαν και άλλες προϋποθέσεις για το παραδεκτό της αιτήσεως αναιρέσεως, άρχισε να ισχύει, σύμφωνα με το άρθρο 70 αυτού, από 1.1.2011. Συνεπώς, η κρινόμενη αίτηση, η οποία καταλαμβάνεται από την προεκτεθείσα ρύθμιση ως εκ του χρόνου ασκήσεώς της (17.12.2010), ασκείται παραδεκτώς από απόψεως ποσού, δεδομένου ότι όπως προκύπτει από την αναιρεσιβαλλόμενη απόφαση, το ποσό της διαφοράς που άγεται ενώπιον του Δικαστηρίου είναι ανώτερο των 40.000 ευρώ. Εξ άλλου, η κρινόμενη αίτηση ασκείται παραδεκτώς και κατά τα λοιπά.
4. Επειδή, το άρθρο 101Α του Συντάγματος ορίζει: «1. Όπου από το Σύνταγμα προβλέπεται η συγκρότηση και η λειτουργία ανεξάρτητης αρχής, τα μέλη της διορίζονται με ορισμένη θητεία και διέπονται από προσωπική και λειτουργική ανεξαρτησία, όπως νόμος ορίζει. […]». Στον δε εκτελεστικό του άρθρου αυτού του Συντάγματος ν. 3051/2002 (Α΄ 220/20.9.2002) ορίσθηκε, στο άρθρο 1 παρ. 1, ότι «Στις ρυθμίσεις του παρόντος νόμου υπάγονται τα μέλη και το προσωπικό των ανεξάρτητων αρχών των οποίων η συγκρότηση και η λειτουργία προβλέπεται στο Σύνταγμα. […]», και στο άρθρο 3 παρ. 7 ότι «Οι αποδοχές των μελών των ανεξάρτητων αρχών και των Βοηθών Συνηγόρων του Πολίτη καθορίζονται με απόφαση του Υπουργού Οικονομίας και Οικονομικών έπειτα από γνώμη των ανεξάρτητων αρχών κατά παρέκκλιση των ισχυουσών διατάξεων» και ότι «Για τον καθορισμό τους λαμβάνεται υπόψη η τυχόν πλήρης και αποκλειστική απασχόλησή τους». Εξ άλλου, κατά μεν την παράγραφο 2 του άρθρου 19 του Συντάγματος «Νόμος ορίζει τα σχετικά με τη συγκρότηση, τη λειτουργία και τις αρμοδιότητες ανεξάρτητης αρχής που διασφαλίζει το απόρρητο της παραγράφου 1» (δηλ. των επικοινωνιών), με τον δε ν. 3115/2003 (Α΄ 47/27.2.2003) συνεστήθη, ως ανεξάρτητη αρχή, η Αρχή Διασφάλισης του Απορρήτου των Επικοινωνιών (εφεξής Α.Δ.Α.Ε.) και ορίσθηκαν τα της συγκροτήσεως, των αρμοδιοτήτων και της λειτουργίας της. Ειδικότερα, στο άρθρο 1 παρ. 1 του νόμου αυτού ορίζεται ότι «Συνιστάται, κατά την παράγραφο 2 του άρθρου 19 του Συντάγματος, Αρχή Διασφάλισης του Απορρήτου των Επικοινωνιών (Α.Δ.Α.Ε.), με σκοπό την προστασία του απορρήτου των επιστολών και της ελεύθερης ανταπόκρισης ή επικοινωνίας με οποιονδήποτε άλλο τρόπο» και ότι «Στην έννοια της προστασίας του απορρήτου των επικοινωνιών περιλαμβάνεται και ο έλεγχος της τήρησης των όρων και της διαδικασίας άρσης του απορρήτου»· στο δε άρθρο 2 παρ. 6 του ίδιου νόμου ορίσθηκε ότι «Οι αποδοχές του Προέδρου, του Αντιπροέδρου και των υπολοίπων μελών της Α.Δ.Α.Ε. καθορίζονται με απόφαση του Υπουργού Οικονομίας και Οικονομικών έπειτα από γνώμη της Α.Δ.Α.Ε. Για τον καθορισμό τους λαμβάνεται υπόψη η τυχόν πλήρης και αποκλειστική απασχόλησή τους». Με βάση την τελευταία αυτή εξουσιοδοτική διάταξη εκδόθηκε η υπ’ αριθμ. 2/54628/0022/31.10.2003 απόφαση του Υπουργού Οικονομικών (Β΄ 1654/12.11.2003), με την οποία καθορίσθηκαν οι μηνιαίες αποδοχές του Προέδρου, του Αντιπροέδρου και των Μελών της Α.Δ.Α.Ε. ως εξής: «α) Οι μηνιαίες αποδοχές του Προέδρου […] ίσες με τις συνολικές μηνιαίες αποδοχές του Προέδρου του Νομικού Συμβουλίου του Κράτους, σύμφωνα με τις εκάστοτε ισχύουσες διατάξεις με χρονοεπίδομα 60%. β) Οι μηνιαίες αποδοχές του Αντιπροέδρου […] ίσες με τις συνολικές μηνιαίες αποδοχές Συμβούλου του Νομικού Συμβουλίου του Κράτους με είκοσι πέντε (25) έτη υπηρεσίας. γ) Τα μέλη θα λαμβάνουν 2.100 € μηνιαίως. [...]». Εξ άλλου, με τον ν. 2190/1994 (Α΄ 28) συνεστήθη, ως ανεξάρτητη αρχή κατά το άρθρο 103 παρ. 7 του Συντάγματος, Ανώτατο Συμβούλιο Επιλογής Προσωπικού (εφεξής Α.Σ.Ε.Π.) και καθορίσθηκαν τα της συγκροτήσεως, των αρμοδιοτήτων και της λειτουργίας του. Ειδικότερα, με το άρθρο 2 παρ. 2 του νόμου αυτού ορίσθηκε ότι «Το Ανώτατο Συμβούλιο Επιλογής Προσωπικού έχει ως αποκλειστική αποστολή την εφαρμογή των νόμων και κανονισμών που διέπουν την επιλογή των διοριστέων στις δημόσιες υπηρεσίες, στους οργανισμούς τοπικής αυτοδιοίκησης και στα νομικά πρόσωπα της παρ. 1 του άρθρου 14 του παρόντος νόμου, […]» και με το άρθρο 4 παρ. 6 αυτού (έτσι όπως αυτό τροποποιήθηκε με το άρθρο 64 παρ. 2 του ν. 2214/1994 [Α΄ 75]) ορίσθηκε ότι «Τα μέλη του Συμβουλίου είναι ανώτατοι κρατικοί λειτουργοί αποκλειστικής απασχόλησης, […] Οι αποδοχές τους καθορίζονται με κανονιστικές αποφάσεις των Υπουργών Προεδρίας της Κυβέρνησης και Οικονομικών, κατ’ αντιστοιχία των αποδοχών του Προέδρου, Αντιπροέδρου και Συμβούλου του Νομικού Συμβουλίου του Κράτους. […]». Με βάση την τελευταία αυτή διάταξη εκδόθηκε η υπ’ αριθμ. ΔΙΔΑΔ/Φ.12/177/οικ.15165/27.5.1994 κοινή απόφαση των Υπουργών Προεδρίας της Κυβερνήσεως και Οικονομικών (Β΄ 395), η οποία στο άρθρο 2 αυτής όρισε ότι «1. Πέρα από το βασικό μηνιαίο μισθό του προηγουμένου άρθρου, παρέχονται και τα εξής επιδόματα, αποζημιώσεις και αυτόματη τιμαριθμική αναπροσαρμογή: α) Επιδόματα […] β) Αποζημιώσεις, 1) κατ’ αποκοπή αποζημίωση κατά τα οριζόμενα στην παρ. 1 του άρθρου 4 του ν. 1153/1981 (ΦΕΚ Α΄ 119), όπως αυτή αυξήθηκε με το άρθρο 4 του ν. 1330/1983 (ΦΕΚ Α΄ 26), με την παρ. 5 του άρθρου 29 του ν. 1505/1984 και με την περ. 46 του άρθρου 11 του ν. 1881/1990, […]». Περαιτέρω, με την υπ’ αριθμ. 2/57668/0022/1999 κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών (Β΄ 1754), εκδοθείσα κατ’ εξουσιοδότηση της διατάξεως του άρθρου 13 παρ. 13 του ν. 2703/1999 (Α΄ 72/8.4.1999), η οποία ορίζει ότι «Στους συνταξιούχους του Δημοσίου ή Ν.Π.Δ.Δ. που υπηρετούν σε θέσεις της Προεδρίας της Δημοκρατίας, με οποιαδήποτε σχέση, καθώς και σε θέσεις Προέδρου, Αντιπροέδρου και μελών του Ανώτατου Συμβουλίου Επιλογής Προσωπικού (Α.Σ.Ε.Π.), της Αρχής Προστασίας Δεδομένων Προσωπικού Χαρακτήρα και της Κεντρικής Νομοπαρασκευαστικής Επιτροπής, καταβάλλονται, πέρα από τις αποδοχές και το τμήμα της συντάξεώς τους που προβλέπονται από τις ισχύουσες διατάξεις, ειδική κατ’ αποκοπή μηνιαία αποζημίωση λόγω των ιδιαίτερων απαιτήσεων των θέσεων αυτών, για την κάλυψη πραγματικών δαπανών στις οποίες υποβάλλονται κατά την άσκηση του λειτουργήματός τους», ότι «Το ύψος των εξόδων αυτών, για όσους υπηρετούν στην Προεδρία της Δημοκρατίας καθορίζεται με απόφαση του Υπουργού Οικονομικών, μετά από σχετική πρόταση του Γενικού Γραμματέα της Προεδρίας της Δημοκρατίας, ενώ για τους λοιπούς με κοινή απόφαση του αρμόδιου Υπουργού και του Υπουργού Οικονομικών» και ότι «Οι διατάξεις της παραγράφου αυτής μπορεί να έχουν και αναδρομική ισχύ», ορίσθηκε ότι: «1. Στα μέλη του Ανωτάτου Συμβουλίου Επιλογής Προσωπικού (ΑΣΕΠ) που είναι συνταξιούχοι του Δημοσίου ή Ν.Π.Δ.Δ. καταβάλλεται ειδική κατ’ αποκοπή μηνιαία αποζημίωση με τις ακόλουθες διακρίσεις: Α. Στους συνταξιούχους δικαστικούς λειτουργούς, καθηγητές Α.Ε.Ι. και διπλωματικούς υπαλλήλους το ποσό των τριακοσίων πενήντα χιλιάδων (350.000) δραχμών. Β. Στους λοιπούς συνταξιούχους το ποσό των διακοσίων χιλιάδων (200.000) δραχμών. […]». Εξ άλλου, με το άρθρο 15 του ν. 2472/1997 (Α΄ 50/10.4.1997) συνεστήθη, ως ανεξάρτητη αρχή κατ’ άρθρο 9Α του Συντάγματος, η Αρχή Προστασίας Δεδομένων Προσωπικού Χαρακτήρα (εφεξής Α.Π.Δ.Π.Χ.), με αποστολή την εποπτεία της εφαρμογής των ρυθμίσεων που αφορούν την προστασία του ατόμου από την επεξεργασία δεδομένων προσωπικού χαρακτήρα και την ενάσκηση των αρμοδιοτήτων που εκάστοτε της ανατίθενται, στο δε άρθρο 18 παρ. 2 του νόμου αυτού [όπως η εν λόγω παράγραφος αντικαταστάθηκε με το άρθρο 11 παρ. 4 του ν. 2623/1998 (Α΄ 139)] ορίσθηκε ότι «Οι μηνιαίες αποδοχές του Προέδρου της Αρχής είναι αντίστοιχες με το σύνολο των εκάστοτε μηνιαίων αποδοχών του Προέδρου του Νομικού Συμβουλίου του Κράτους, των δε μελών της Αρχής αντίστοιχες με το σαράντα τοις εκατό (40%) των αποδοχών του Προέδρου κατά παρέκκλιση από κάθε άλλη διάταξη. […]». Με την κοινή απόφαση των Υπουργών Οικονομικών και Δικαιοσύνης υπ’ αριθμ. 2/59465/0022/1999 (Β΄ 1671), εκδοθείσα κατ’ εξουσιοδότηση της προαναφερθείσας διατάξεως του άρθρου 13 παρ. 13 του ν. 2073/1999, ορίσθηκε ότι «Στον Πρόεδρο και στα μέλη της Αρχής Προστασίας Δεδομένων Προσωπικού Χαρακτήρα του ν. 2472/1997 που είναι συνταξιούχοι δικαστικοί λειτουργοί καταβάλλεται ειδική κατ’ αποκοπή μηνιαία αποζημίωση ως ακολούθως: Α. Στον Πρόεδρο της Αρχής δρχ. 350.000. Β. Στα Μέλη συνταξιούχους δικαστικούς λειτουργούς δρχ. 350.000. […]». Μετέπειτα, με τον ν. 2863/2000 (Α΄ 262/29.11.2000) το κατά το άρθρο 15 παρ. 2 του Συντάγματος Εθνικό Συμβούλιο Ραδιοτηλεόρασης (εφεξής Ε.Σ.Ρ.) αναβαθμίσθηκε θεσμικά, ανεξαρτητοποιήθηκε διοικητικά και δημοσιονομικά από άλλα όργανα της εκτελεστικής εξουσίας και ενισχύθηκε ο ελεγκτικός και κυρωτικός του ρόλος. Ειδικότερα, στο μεν άρθρο 4 παρ. 1 του νόμου αυτού ορίσθηκε ότι «Το Ε.Σ.Ρ. ασκεί τον προβλεπόμενο στο Σύνταγμα άμεσο έλεγχο του Κράτους στον τομέα της παροχής ραδιοφωνικών και τηλεοπτικών υπηρεσιών κάθε είδους, με την έκδοση εκτελεστών ατομικών διοικητικών πράξεων. […]», και του ανατέθηκαν συγκεκριμένες αρμοδιότητες, στο δε άρθρο 3 παρ. 8 του ίδιου νόμου ορίσθηκαν τα εξής: «Με απόφαση των Υπουργών Οικονομικών και Τύπου και Μέσων Μαζικής Ενημέρωσης καθορίζονται οι κάθε είδους μηνιαίες αποδοχές και αποζημιώσεις του Προέδρου, του Αντιπροέδρου και των άλλων μελών του Ε.Σ.Ρ., κατά παρέκκλιση από κάθε άλλη, γενική ή ειδική, διάταξη. Για τον καθορισμό αυτόν, λαμβάνεται υπόψη η φύση της απασχόλησης των μελών, καθώς και το ύψος και το είδος των αποδοχών και των αποζημιώσεων που χορηγούνται στα μέλη των άλλων ανεξάρτητων διοικητικών αρχών. Στα μέλη του Ε.Σ.Ρ. καταβάλλεται το τριάντα τοις εκατό (30%) των ετήσιων αποδοχών τους για τρία (3) έτη μετά την ολοκλήρωση της πλήρους θητείας τους». Κατ’ εξουσιοδότηση της διατάξεως αυτής εκδόθηκε η υπ’ αριθμ. 17523/Ε1/3543/2002 κοινή απόφαση των Υπουργών Οικονομίας και Οικονομικών και Τύπου και Μέσων Μαζικής Ενημέρωσης (Β΄ 940), με τις παρ. 1-3 της οποίας καθορίσθηκαν οι μηνιαίες αποδοχές του Προέδρου, Αντιπροέδρου και των Μελών του Ε.Σ.Ρ., στη δε παρ. 4 αυτής ορίσθηκε ότι «Στα μέλη του Εθνικού Συμβουλίου Ραδιοτηλεόρασης καταβάλλεται ως ειδική, κατ’ αποκοπή, μηνιαία αποζημίωση το ποσό των χιλίων (1.000) ευρώ, για την κάλυψη πραγματικών δαπανών στις οποίες υποβάλλονται λόγω της φύσης του λειτουργήματός τους. Κατά τα λοιπά εφαρμόζεται η παρ. 3 της ΚΥΑ 2/57668/0022/1999 (ΦΕΚ Β΄ 1754)». Εξ άλλου, με το άρθρο 5 του π.δ. 213/1995 (Α΄ 112), το οποίο εκδόθηκε κατ’ εξουσιοδότηση του άρθρου 2 παρ. 7 του ν. 1866/1989 (με τον οποίο ιδρύθηκε το Ε.Σ.Ρ.) (Α΄ 222), ορίσθηκε ότι «1. Η αποζημίωση του Προέδρου και των μελών του Εθνικού Συμβουλίου Ραδιοτηλεοράσεως καθορίζεται ως εξής: […] 2. Για τα μέλη που κατοικούν μονίμως εκτός Νομού Αττικής καταβάλλεται προσθέτως και το αντίτιμο του εισιτηρίου μετάβασης και επιστροφής ή το καταβαλλόμενο στους δημόσιους υπαλλήλους αντίτιμο σε περίπτωση χρήσεως ιδίου αυτοκινήτου. […]».
5. Επειδή, ο νομοθέτης - τόσον ο τυπικός όσο και η κατ’ εξουσιοδότησή του νομοθετούσα Διοίκηση -, κατά τον καθορισμό των αποδοχών εν γένει των απασχολουμένων στον δημόσιο τομέα, διαθέτει ευρεία ευχέρεια να ρυθμίζει τα των αποδοχών αυτών, κατά την ουσιαστική του εκτίμηση, και κατά τρόπο ενιαίο ή διαφορετικό, ανά κατηγορίες απασχολουμένων και υπηρεσιών, λαμβάνοντας υπόψη και εκτιμώντας τις υφιστάμενες συνθήκες με κριτήρια αντικειμενικά και συναφή προς το αντικείμενο της εκάστοτε ρυθμίσεως· η ευχέρεια δε αυτή του νομοθέτη δεν υπόκειται καθ’ εαυτήν σε δικαστικό έλεγχο ως προς την ουσιαστική της ορθότητα. Ο δικαστικός έλεγχος περιορίζεται στις περιπτώσεις αυτές σε έλεγχο τηρήσεως άκρων ορίων, τα οποία διαγράφονται, μεταξύ άλλων, από τη συνταγματική αρχή της ισότητας (άρθρ. 4 παρ. 1 Συντ.)· υπό την έννοια όμως και πάλι του ελέγχου της εκδήλως άνισης μεταχείρισης, είτε ως καθαρά χαριστικού μέτρου ή προνομίου είτε ως προφανώς αυθαίρετης επιβάρυνσης (πρβλ. ΣτΕ 874, 479/2018, 1120/2016, 3373, 17/2015, 4741/2014 κ.ά.). Εξ άλλου, αντίθεση, υπό την ανωτέρω έννοια, ορισμένης ειδικής ρύθμισης στην αρχή της ισότητας, συνεπάγεται τη μη εφαρμογή της ρύθμισης στο πεδίο που αφορά και όχι την επέκτασή της σε άλλες περιπτώσεις, που δεν διέπονται από αυτήν κατά το γράμμα και την έννοιά της (πρβλ. ΣτΕ 1580/2010 Ολομ., 2368/2017 κ.ά.).
6. Επειδή, από το σύνολο των ανωτέρω διατάξεων, για τις συνταγματικές ανεξάρτητες αρχές, ερμηνευόμενες σύμφωνα με τις αντίστοιχες συνταγματικές ρυθμίσεις και την αρχή της ισότητας, συνάγεται ότι με τον ν. 3051/2002 ρυθμίσθηκαν μεν τα θεσμικά ζητήματα που αφορούν στις αρχές αυτές κατά ενιαίο τρόπο, στα πλαίσια δε της ρυθμίσεως αυτής προβλέφθηκε και κοινός τρόπος καθορισμού των αποδοχών των μελών τους, με λήψη, πάντοτε, της γνώμης της εκάστοτε ανεξάρτητης αρχής· ο κοινός όμως αυτός τρόπος καθορισμού των αποδοχών δεν συνεπάγεται και υποχρέωση του νομοθέτη να ορίσει τις αυτές αποδοχές για όλα τα μέλη όλων των ανεξαρτήτων αρχών· αντιθέτως, μάλιστα, και εν όψει και του γεγονότος ότι στη διαμόρφωση των αποδοχών της παρεμβαίνει και η ίδια η ανεξάρτητη αρχή, γνωμοδοτούσα σχετικώς, το ζήτημα τούτο καταλείπεται στην ευχέρεια του νομοθέτη, κατ’ εκτίμηση και του ότι κάθε ανεξάρτητη αρχή έχει διαφορετική αποστολή και διαφορετικές αρμοδιότητες, με συνέπεια τα μέλη της κάθε αρχής να μην τελούν κατ’ αρχήν υπό τις αυτές συνθήκες, με τα μέλη των άλλων (βλ. και ΣτΕ 3883/2014).
7. Επειδή, εν προκειμένω, όπως προκύπτει από την αναιρεσιβαλλόμενη απόφαση, ο αναιρεσείων, επίτιμος Αντιπρόεδρος του Αρείου Πάγου, διορίσθηκε ως μέλος της Α.Δ.Α.Ε. δυνάμει της υπ’ αριθμ. 125807/30.7.2003 (ΦΕΚ Β΄ 1072) αποφάσεως του Υπουργού Δικαιοσύνης, η δε θητεία του παρατάθηκε αυτοδικαίως κατ’ εφαρμογή της διατάξεως της παρ. 2 του άρθρου 3 του ν. 3051/2002 έως τον διορισμό νέου μέλους. Με την από 29.12.2006 αγωγή του κατά του Ελληνικού Δημοσίου, έως την άσκηση της οποίας δεν είχε διορισθεί νέο μέλος της Αρχής αυτής σε αντικατάσταση του αναιρεσείοντος, ο τελευταίος υποστήριξε ότι, κατά παράβαση της συνταγματικής αρχής της ισότητας δεν προβλέφθηκε από τον νομοθέτη η καταβολή και στα μέλη της, μεταγενεστέρως συσταθείσας, Α.Δ.Α.Ε. της ειδικής μηνιαίας κατ’ αποκοπή αποζημιώσεως που καταβάλλεται, δυνάμει των προαναφερθεισών στη σκέψη 4 διατάξεων, στα μέλη των λοιπών ανεξάρτητων αρχών (Ε.Σ.Ρ., Αρχή Προστασίας Δεδομένων Προσωπικού Χαρακτήρα, Α.Σ.Ε.Π.), η σύσταση των οποίων προβλέπεται από το Σύνταγμα και οι οποίες καταλαμβάνονται από τις ρυθμίσεις του ν. 3051/2002, με συνέπεια, η σχετική παράλειψη του νομοθέτη να εισάγει, κατά τους ισχυρισμούς του αναιρεσείοντος, αδικαιολόγητη δυσμενή διάκριση εις βάρος των μελών της Α.Δ.Α.Ε.. Για την αποκατάσταση δε της ισότητας ο αναιρεσείων ζήτησε να υποχρεωθεί το Δημόσιο να του καταβάλει νομιμοτόκως, ως αποζημίωση κατ’ άρθρο 105 του ΕισΝΑΚ, το συνολικό ποσό των 42.107 ευρώ (δηλαδή 41 μήνες x 1.027 ευρώ) που αντιστοιχεί στην κατ’ αποκοπή μηνιαία αποζημίωση των 1.027 ευρώ του χρονικού διαστήματος από 1.8.2003 έως 31.12.2006, καθώς κι εκείνο που θα καθίστατο απαιτητό για όσο χρόνο θα εξακολουθούσε να μετέχει ως μέλος στην ως άνω ανεξάρτητη αρχή από την άσκηση της αγωγής και έως τη συζήτηση αυτής (μελλοντική ζημία). Με την πρωτόδικη απόφαση, αφού απoρρίφθηκαν ως απαράδεκτες οι αξιώσεις του αναιρεσείοντος που ανάγονται στον μετά την άσκηση της αγωγής χρόνο, κρίθηκε ότι, ασχέτως του εάν υφίστανται διαφορετικά μισθολόγια για τα μέλη καθεμίας από τις ανεξάρτητες αρχές, χωρίς ωστόσο να υφίστανται μεταξύ των μισθολογίων αυτών σημαντικές αποκλίσεις, ο νομοθέτης αναγνωρίζει ότι τα μέλη των άλλων - πλην της Α.Δ.Α.Ε. - ανεξαρτήτων αρχών υποβάλλονται σε πραγματικές δαπάνες για την άσκηση του λειτουργήματός τους, για την αντιμετώπιση των οποίων χορηγήθηκε η ένδικη ειδική κατ’ αποκοπή μηνιαία αποζημίωση. Ο ίδιος δε δικαιολογητικός λόγος συντρέχει, κατά το πρωτοβάθμιο δικαστήριο, για τη χορήγηση της ειδικής αυτής αποζημιώσεως και για τα μέλη της Α.Δ.Α.Ε., με συνέπεια η εξαίρεση των τελευταίων από τη χορήγηση της εν λόγω παροχής να μη δικαιολογείται από λόγους γενικότερου κοινωνικού ή δημοσίου συμφέροντος, όταν, μάλιστα, η λειτουργία της αρχής αυτής είναι εξόχως σημαντική από απόψεως προστασίας του θεμελιώδους δικαιώματος του απορρήτου των επικοινωνιών. Η εξαίρεση αυτή εισάγει, κατά το Πρωτοδικείο, ανεπίτρεπτη διάκριση εις βάρος των μελών της αρχής αυτής, εξαιτίας της οποίας γεννάται ευθύνη του Δημοσίου προς αποζημίωση κατ’ άρθρο 105 του ΕισΝΑΚ, λόγω της παράλειψης των οργάνων της νομοθετικής εξουσίας να θεσπίσουν ρύθμιση για τη χορήγηση της επίμαχης παροχής και στα μέλη της Α.Δ.Α.Ε.. Με το σκεπτικό αυτό, το πρωτοβάθμιο Δικαστήριο δέχθηκε εν μέρει την αγωγή του αναιρεσείοντος και αφού αναγνώρισε ότι ο τελευταίος δικαιούται να λάβει ως ειδική αποζημίωση το ποσό των 1.000 ευρώ μηνιαίως για τους σαράντα έναν (41) μήνες που είχαν μεσολαβήσει από τον διορισμό του (1.8.2003) έως την άσκηση της αγωγής (29.12.2006), υποχρέωσε το Ελληνικό Δημόσιο να του καταβάλει, νομιμοτόκως με το ισχύον επιτόκιο, από την επίδοση της αγωγής έως και την εξόφληση, το συνολικό ποσό των 41.000 ευρώ. Έφεση του αναιρεσίβλητου Δημοσίου κατά της πρωτόδικης αυτής αποφάσεως έγινε δεκτή με την ήδη αναιρεσιβαλλόμενη απόφαση του Διοικητικού Εφετείου Αθηνών. Το δευτεροβάθμιο δικαστήριο έκρινε ειδικότερα, μεταξύ άλλων, ότι, κάθε ανεξάρτητη αρχή διέπεται από διαφορετικό μισθολογικό καθεστώς, που προβλέπεται είτε ευθέως από τις διατάξεις του νόμου, με τον οποίο συνεστήθησαν εκάστοτε οι αρχές αυτές, είτε με κανονιστικές πράξεις, εκδοθείσες κατ’ εξουσιοδότηση του νόμου, είτε με μικτό τρόπο, η διαφοροποίηση δε αυτή δικαιολογείται λόγω της διαφορετικής συγκρότησης και λειτουργίας των αρχών αυτών και, κυρίως, λόγω των διαφορετικών αρμοδιοτήτων που έχουν ανατεθεί σε καθεμιά από αυτές και της φύσεως της απασχόλησης των μελών τους. Κατά συνέπεια, κατά το Εφετείο, δεν αντιβαίνει στην αρχή της ισότητας, η, κατά τον καθορισμό των αποδοχών των μελών εν γένει της Α.Δ.Α.Ε., παράλειψη του κοινού νομοθέτη ή της κανονιστικώς δρώσας Διοίκησης να συμπεριλάβουν στις σχετικές αποδοχές και την ειδική μηνιαία κατ’ αποκοπή αποζημίωση 
των 1.000 ευρώ, που χορηγήθηκε δυνάμει των προαναφερθεισών διατάξεων στα μέλη του Ε.Σ.Ρ., της Αρχής Προστασίας Δεδομένων Προσωπικού Χαρακτήρα και του Α.Σ.Ε.Π., αντιστοίχως, εν όψει, μάλιστα, και του γεγονότος ότι οι ορισθείσες μηνιαίες αποδοχές των μελών της Α.Δ.Α.Ε. (2.100 ευρώ) είναι μεγαλύτερες των οριζόμενων από τις προαναφερόμενες διατάξεις αποδοχών των μελών των λοιπών ανεξάρτητων αρχών (π.χ. 1.500 ευρώ μηνιαίως για τα μέλη του Ε.Σ.Ρ.). Η εκδοχή, άλλωστε, αυτή, κατά το διοικητικό εφετείο, δεν προσκρούει στο γεγονός ότι με τις διατάξεις του ν. 3051/2002 εισάγονται ρυθμίσεις, στις οποίες υπάγονται όλα τα μέλη και το προσωπικό των ανεξάρτητων αρχών, των οποίων η συγκρότηση και η λειτουργία προβλέπεται στο Σύνταγμα, δεδομένου ότι με τις διατάξεις του τελευταίου αυτού νόμου δεν αποκλείεται ρητώς η, λόγω των διαφορετικών αρμοδιοτήτων και της διαφορετικής φύσεως της απασχόλησης, διαφοροποίηση των αποδοχών των μελών των διαφόρων ανεξάρτητων αρχών. Το δικάσαν δικαστήριο έκρινε, συνεπώς, ότι, η παράλειψη του κοινού ή του κανονιστικού νομοθέτη να θεσπίσει τη χορήγηση και στα μέλη της Α.Δ.Α.Ε., τα οποία λαμβάνουν μηνιαίες αποδοχές 2.100 ευρώ, της ειδικής μηνιαίας αποζημιώσεως που χορηγείται, δυνάμει προγενέστερων του ν. 3051/2002 διατάξεων, στα μέλη άλλων ανεξάρτητων αρχών δεν προσκρούει στην αρχή της ισότητας, δεδομένου ότι η καθιέρωση διαφορετικών μισθολογίων για τα μέλη των αρχών αυτών δικαιολογείται κυρίως από το διαφορετικό αντικείμενό τους και τη διαφορετική φύση της απασχολήσεως των μελών τους, με συνέπεια να μην υφίσταται ταυτότητα καταστάσεων που να επιβάλλει ομοιόμορφη μισθολογική μεταχείριση όλων των μελών των πάσης φύσεως ανεξαρτήτων αρχών. Με το σκεπτικό αυτό, το δευτεροβάθμιο δικαστήριο εξαφάνισε την πρωτόδικη ως άνω απόφαση και, εν συνεχεία, απέρριψε την αγωγή του αναιρεσείοντος.
8. Επειδή, με την κρινόμενη αίτηση προβάλλεται ότι η αναιρεσιβαλλόμενη απόφαση πάσχει, διότι εάν είχαν ερμηνευθεί ορθώς, εκ μέρους του δικάσαντος δικαστηρίου, οι προπαρατεθείσες διατάξεις, με τις οποίες προβλέφθηκε η χορήγηση της ειδικής κατ’ αποκοπή μηνιαίας αποζημιώσεως στα μέλη των άλλων ανεξάρτητων αρχών, καθώς και εκείνες του άρθρου 4 του Συντάγματος, το δικάσαν δικαστήριο θα έδει να είχε αχθεί στην κρίση ότι η παράλειψη του αναιρεσίβλητου Ελληνικού Δημοσίου να χορηγήσει στον αναιρεσείοντα το ποσό της μηνιαίας ειδικής αποζημιώσεως που λαμβάνουν οι συνταξιούχοι - μέλη των άλλων ανεξάρτητων αρχών αντίκειται στην αρχή της ισότιμης μεταχειρίσεως του αναιρεσείοντος, ως μέλους των ανεξάρτητων αρχών και, ως εκ τούτου, στοιχειοθετείται, εν προκειμένω, παράνομη συμπεριφορά κατά την έννοια των διατάξεων των άρθρων 105 και 106 ΕισΝΑΚ, αφού η καταβολή της ειδικής αποζημιώσεως λειτουργεί ως αντιστάθμισμα για όλα τα μέλη των ανεξάρτητων αρχών, προκειμένου αυτά, τα οποία έχουν υποστεί, κατά τα λοιπά, δραστικότατη μείωση της σύνταξής τους, να αντιμετωπίσουν τις δαπάνες που συνδέονται με των εκτέλεση των νέων καθηκόντων τους. Εξ άλλου, με το προαναφερθέν δικόγραφο προσθέτων λόγων προβάλλεται, κατά τα αναλυτικώς εκεί αναφερόμενα, ότι κατ’ εσφαλμένη ερμηνεία και εφαρμογή των κρίσιμων διατάξεων και κατά πλημμελή και αντιφατική αιτιολογία στήριξε το Εφετείο την κρίση του, α) στο ότι οι ορισθείσες μηνιαίες αποδοχές των μελών της Α.Δ.Α.Ε. (2.100 ευρώ) είναι μεγαλύτερες των οριζόμενων από τις προαναφερόμενες διατάξεις αποδοχών των μελών των λοιπών ανεξάρτητων αρχών, αφού η ένδικη ειδική μηνιαία αποζημίωση δεν συνδέεται με τις αποδοχές της θέσης των μελών των ανεξαρτήτων αρχών ούτε δε η καταβολή της εξαρτάται από το ύψος των αποδοχών αυτών, β) στο ότι η μη χορήγηση στα μέλη της Α.Δ.Α.Ε. της ένδικης αποζημίωσης δικαιολογείται από τη διαφορετική συγκρότηση και λειτουργία της Α.Δ.Α.Ε. έναντι των άλλων ανεξάρτητων αρχών, από τις διαφορετικές αρμοδιότητες που έχουν ανατεθεί σε καθεμία από αυτές καθώς και από τη φύση της απασχολήσεως των μελών τους, γ) στο ότι κάθε ανεξάρτητη αρχή διέπεται από διαφορετικό μισθολογικό καθεστώς. Εν γένει δε υποστηρίζεται με το εν λόγω δικόγραφο ότι μεταξύ των συγκρινομένων μελών των ανεξάρτητων αρχών υφίσταται τουλάχιστον “ουσιώδης ομοιότητα”· προβάλλεται δε συναφώς και ότι το διοικητικό εφετείο παρέλειψε να απαντήσει στους αντίστοιχους σχετικούς ισχυρισμούς που είχε προβάλει ο αιτών πρωτοδίκως και κατ’ έφεση. Οι λόγοι όμως αυτοί αναιρέσεως είναι αβάσιμοι και απορριπτέοι· καθώς ανεξάρτητα από τις ειδικότερες αιτιολογίες της αναιρεσιβαλλόμενης απόφασης, ορθώς πάντως κρίθηκε με αυτήν ότι δεν συνέτρεχε εν προκειμένω δικαστικώς ελεγκτή παράβαση της αρχής της ισότητας. Και τούτο, διότι, σύμφωνα με τα εκτεθέντα στις σκέψεις 5 και 6, η μεν ενιαία κατ’ αρχήν θεσμική αντιμετώπιση - από το Σύνταγμα και τον κοινό νομοθέτη - των συνταγματικών ανεξάρτητων αρχών δεν καταλαμβάνει και τις ειδικές ρυθμίσεις περί των αποδοχών των μελών τους, οι οποίες, αντιθέτως, καταλείπονται στον νόμο κατ’ εκτίμηση των ιδιαίτερων για καθεμιά συνθηκών, οι δε συγκεκριμένες εν προκειμένω ρυθμίσεις, και ειδικότερα, οι αναφερόμενες στην πρόβλεψη ή μη της επίδικης «αποζημίωσης», εμπεριεχόμενες στις προπαρατεθείσες κανονιστικές διατάξεις, τις θεσπισθείσες σε διαφορετικά χρονικά σημεία και αφορώσες ειδικά εκάστοτε ζητήματα αποδοχών επιμέρους ανεξάρτητων αρχών με διαφορετική πάντως οργάνωση, αντικείμενο, αρμοδιότητες και λειτουργία, δεν συνιστούν εν πάση περιπτώσει εκδήλως, κατά τα προεκτεθέντα, άνιση ρύθμιση ως προς την κατά τον κρίσιμο χρόνο έλλειψη προβλέψεως περί χορηγήσεως της ως άνω αποζημίωσης, μεταξύ άλλων, και στα μέλη της Α.Α.Δ.Ε. (βλ. και ΣτΕ 3883/2014).
9. Επειδή, κατόπιν των ανωτέρω, η υπό κρίση είναι απορριπτέα ως αβάσιμη.
Δ ι ά τ α ύ τ α
Απορρίπτει την αίτηση.
Διατάσσει την κατάπτωση του παραβόλου.
Επιβάλλει εις βάρος του αναιρεσείοντος τη δικαστική δαπάνη του αναιρεσίβλητου Δημοσίου, η οποία ανέρχεται στο ποσό των τετρακοσίων εξήντα (460) ευρώ.
Η διάσκεψη έγινε στην Αθήνα στις 9 Νοεμβρίου 2018
Ο Πρόεδρος του Στ΄ ΤμήματοςΗ Γραμματέας
Ιωάννης Β. ΓράβαρηςΑγγελική Χριστοδούλου
και η απόφαση δημοσιεύθηκε σε δημόσια συνεδρίαση της 29ης Δεκεμβρίου 2023.
Ο Πρόεδρος του Στ´ ΤμήματοςΗ Γραμματέας
Ιωάννης Β. Γράβαρης Ευδοκία Κιλισμανή
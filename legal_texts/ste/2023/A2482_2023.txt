Λ.Κ.(m)
Αριθμός 2482/2023
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Στ΄
Συνεδρίασε δημόσια στο ακροατήριό του στις 23 Οκτωβρίου 2023, με την εξής σύνθεση: Μαρίνα Παπαδοπούλου, Αντιπρόεδρος, Προεδρεύουσα, σε αναπλήρωση του Προέδρου του Τμήματος, που είχε κώλυμα, Βαρβάρα Ραφτοπούλου, Φραντζέσκα Γιαννακού, Σύμβουλοι, Μαρία Γκάνα, Αντωνία-Ελένη Ανδρουτσοπούλου, Πάρεδροι. Γραμματέας η Ευδοκία Κιλισμανή.
Για να δικάσει την από 10 Ιανουαρίου 2014 αίτηση:
της ανώνυμης εταιρείας με την επωνυμία «ΙΔΙΩΤΙΚΟ ΔΙΑΓΝΩΣΤΙΚΟ ΕΡΓΑΣΤΗΡΙΟ ΙΑΤΡΙΚΗ ΘΡΑΚΗΣ Α.Ε.», που εδρεύει στην Κομοτηνή (Διός 2), η οποία δεν παρέστη,
κατά του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.), που εδρεύει στο Μαρούσι Αττικής (Απ. Παύλου 12), ο οποίος παρέστη με τη δικηγόρο Αναστασία Δούκα (Α.Μ. 2433 Δ.Σ. Πειραιά), που τη διόρισε με πληρεξούσιο και η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της.
Με την αίτηση αυτή η αιτούσα εταιρεία επιδιώκει να ακυρωθεί η υπ’ αριθμ. 26889/12.11.2013 πράξη του Προέδρου του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.).
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Μαρίας Γκάνα.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, με το κρινόμενο ένδικο βοήθημα, το οποίο ασκήθηκε ως προσφυγή ενώπιον του Διοικητικού Πρωτοδικείου Αθηνών και παραπέμφθηκε στο Συμβούλιο της Επικρατείας με την 1428/2016 απόφαση του ως άνω δικαστηρίου εκδοθείσα εν συμβουλίω, για να δικασθεί λόγω αρμοδιότητας, ζητείται η ακύρωση της 26889/12.11.2013 πράξης του Προέδρου του Εθνικού Οργανισμού Παροχής Υπηρεσιών Υγείας, σύμφωνα με την οποία ανέρχεται σε 71.770,73 ευρώ το οφειλόμενο από την αιτούσα, κατά το άρθρο 100 του ν. 4172/2013 (Α΄ 167/23.7.2013), ποσό “αυτόματης επιστροφής (clawback)” για το πρώτο εξάμηνο του έτους 2013.
2. Επειδή, όπως έχει κριθεί (ΣτΕ 184, 3149-51/2017 7μ., 3564/2015 7μ.), το μέτρο που θεσπίστηκε με τις ανωτέρω διατάξεις του 
ν. 4172/2013 δεν συνίσταται σε επιβολή φόρου ή κοινωνικής εισφοράς ως πόρου του Ε.Ο.Π.Υ.Υ., αλλά σε περιορισμό χρηματικών απαιτήσεων κατά του Οργανισμού προς τον σκοπό συγκράτησης, εντός των ορίων του προϋπολογισμού του Ε.Ο.Π.Υ.Υ., της δαπάνης για τις διαγνωστικές εξετάσεις, τη νοσηλεία και τις φυσικοθεραπείες των ασφαλισμένων του, τις οποίες παρέχουν συμβεβλημένες με αυτόν ιδιωτικές επιχειρήσεις [«πάροχοι»]· ως εκ τούτου και λαμβανομένου υπόψη ότι η προβλεπόμενη αναδρομική, από 1.1.2013, εφαρμογή των ως άνω διατάξεων στις οικείες συμβάσεις χωρίς δυνατότητα καταγγελίας τους συνιστά εξωσυμβατική επέμβαση, οι σχετικές διαφορές, από πράξεις, όπως εν προκειμένω, εφαρμογής των εν λόγω διατάξεων για το πρώτο εξάμηνο του 2013 έχουν ακυρωτικό χαρακτήρα υπαγόμενες στην αρμοδιότητα του Συμβουλίου της Επικρατείας (ΣτΕ 1747, 2257/2021, 118/2020, 293/2019 κ.ά.). Νομίμως, επομένως, η κρινόμενη υπόθεση παραπέμφθηκε προς εκδίκαση στο Συμβούλιο της Επικρατείας με την ως άνω 1428/2016 απόφαση του Διοικητικού Πρωτοδικείου Αθηνών.
3. Επειδή, από τον συνδυασμό των διατάξεων των άρθρων 35 παρ. 3 και 36 (παρ. 1 και 3) του π. δ/τος 18/1989, όπως ισχύουν, συνάγεται ότι, σε περίπτωση άσκησης ένδικου βοηθήματος ή μέσου σε διοικητικό δικαστήριο και παραπομπής της υπόθεσης από το δικαστήριο αυτό στο Συμβούλιο της Επικρατείας, λόγω αρμοδιότητας, η κατά νόμον μηνιαία προθεσμία για την, επί ποινή απαραδέκτου, καταβολή ή συμπλήρωση του προβλεπόμενου παραβόλου αρχίζει από την επίδοση της παραπεμπτικής απόφασης στον αιτούντα ή τον πληρεξούσιο δικηγόρο του, εκτός εάν η δικογραφία περιέλθει στο Συμβούλιο της Επικρατείας σε χρόνο μεταγενέστερο της επίδοσής της, οπότε η προθεσμία αρχίζει από την περιέλευση του δικογράφου στο Συμβούλιο της Επικρατείας (ΣτΕ 40, 79, 245/2019 εν συμβουλίω κ.ά.). Σε περίπτωση, εξάλλου, κατά την οποία δεν προκύπτει από τη δικογραφία κοινοποίηση της παραπεμπτικής απόφασης του διοικητικού δικαστηρίου ή η κοινοποίηση δεν είναι έγκυρη, η ανωτέρω μηνιαία προθεσμία κινείται από την κοινοποίηση στον διάδικο, που άσκησε το ένδικο βοήθημα ή μέσο, ή στον πληρεξούσιο δικηγόρο του της πράξης του Προέδρου του οικείου σχηματισμού του Συμβουλίου της Επικρατείας με την οποία ορίζεται δικάσιμος και εισηγητής για την εκδίκαση της υπόθεσης. Εάν δε, είτε στη μια είτε στην άλλη περίπτωση, η μηνιαία προθεσμία παρέλθει άπρακτη, το ένδικο βοήθημα ή μέσο απορρίπτεται ως απαράδεκτο (βλ. ΣτΕ 859-60, 2257/2021, 118-122/2020, 994, 1309/2018 κ.ά.).
4. Επειδή, εν προκειμένω, κατά την κατάθεση του κρινόμενου ένδικου βοηθήματος (2014), το οποίο συνιστούσε, κατά τα ανωτέρω, αίτηση ακυρώσεως υποκείμενη σε παράβολο 150 ευρώ (άρθρο 36 παρ. 1 π.δ. 18/1989), καταβλήθηκε παράβολο 100 ευρώ (ειδικό έντυπο σειράς Α΄ με αριθμό 1327644). Εξάλλου, όπως προκύπτει από το οικείο αποδεικτικό επίδοσης, αντίγραφο της από 30.3.2023 πράξεως του Προέδρου του Στ΄ Τμήματος, με την οποία ορίστηκε δικάσιμος και εισηγητής για την υπόθεση, κοινοποιήθηκε νομίμως, στις 15.6.2023, στο γραφείο της υπογράφουσας το δικόγραφο της αιτήσεως ακυρώσεως δικηγόρου. Υπό τα δεδομένα αυτά και σύμφωνα με όσα εκτέθηκαν στην προηγούμενη σκέψη, εφόσον η αιτούσα δεν κατέθεσε το ελλείπον παράβολο (50 ευρώ) σε έναν πάντως μήνα από την ανωτέρω επίδοση, η κρινόμενη αίτηση, η οποία συνοδεύεται μόνο από το κατατεθέν ενώπιον του Διοικητικού Πρωτοδικείου Αθηνών ελλιπές παράβολο των 100 ευρώ, είναι απαράδεκτη (ΣτΕ 777/2013 Ολομ., 859-60/2021, 118-122/2020, 1309/2018, 994/2018 κ.ά.). Άλλωστε, κατά τη συζήτηση της υπόθεσης στο ακροατήριο, η αιτούσα, στην οποία κοινοποιήθηκε νομίμως, κατά τα προεκτεθέντα, η σχετική πράξη του Προέδρου, δεν παρέστη με πληρεξούσιο δικηγόρο ούτε νομιμοποίησε την υπογράφουσα το δικόγραφο δικηγόρο κατά τις διατάξεις του άρθρου 27 του π.δ. 18/1989, με συνέπεια να συντρέχει και για τον λόγο αυτό απαράδεκτο της αίτησης (ΣτΕ 859-60/2021, 118-122/2020). Κατόπιν αυτών, η κρινόμενη αίτηση πρέπει ν’ απορριφθεί εν πάση περιπτώσει, ως απαράδεκτη· δεδομένου δε ότι επί απόρριψης αίτησης λόγω ελλιπούς παραβόλου, το κατατεθέν επιστρέφεται (ΣτΕ 859-60, 2257/2021, 118-122/2020, 333, 2232/2016, 1653, 2355/2015), πρέπει να επιστραφεί στην αιτούσα το πιο πάνω ποσό των 100 ευρώ που κατατέθηκε ως παράβολο.
Δ ι ά τ α ύ τ α
Απορρίπτει την αίτηση.
Διατάσσει την επιστροφή στην αιτούσα του καταβληθέντος από αυτή παραβόλου, σύμφωνα με το σκεπτικό.
Επιβάλλει στην αιτούσα το ποσό των τετρακοσίων εξήντα (460) ευρώ ως δικαστική δαπάνη του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.).
Η διάσκεψη έγινε στην Αθήνα στις 31 Οκτωβρίου 2023
Η Προεδρεύουσα ΑντιπρόεδροςΗ Γραμματέας
Μαρίνα ΠαπαδοπούλουΕυδοκία Κιλισμανή
και η απόφαση δημοσιεύθηκε σε δημόσια συνεδρίαση της 29ης Δεκεμβρίου 2023.
Ο Πρόεδρος του Στ´ ΤμήματοςΗ Γραμματέας
Ιωάννης Β. ΓράβαρηςΕυδοκία Κιλισμανή
ΣΤΟ ΟΝΟΜΑ ΤΟΥ ΕΛΛΗΝΙΚΟΥ ΛΑΟΥ
Εντέλλεται προς κάθε δικαστικό επιμελητή να εκτελέσει όταν του το ζητήσουν την παραπάνω απόφαση, τους Εισαγγελείς να ενεργήσουν κατά την αρμοδιότητά τους και τους Διοικητές και τα άλλα όργανα της Δημόσιας Δύναμης να βοηθήσουν όταν τους ζητηθεί.
Η εντολή πιστοποιείται με την σύνταξη και την υπογραφή του παρόντος.
Αθήνα, ..............................................
Ο Πρόεδρος του Στ΄ ΤμήματοςΗ Γραμματέας του Στ΄ Τμήματος
Ιωάννης Β. ΓράβαρηςΣταυρούλα Χάρου
Ε.Π.
Αριθμός 2472/2023
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Στ΄
Συνεδρίασε δημόσια στο ακροατήριό του στις 8 Απριλίου 2019, με την εξής σύνθεση: Ιωάννης Γράβαρης, Αντιπρόεδρος, Πρόεδρος του Στ΄ Τμήματος, Αντωνία Χλαμπέα, Ελένη Παπαδημητρίου, Σύμβουλοι, Φραντζέσκα Γιαννακού, Κασσιανή Μαρίνου, Πάρεδροι. Γραμματέας η Διονυσία Κατσάνη.
Για να δικάσει την από 13 Δεκεμβρίου 2017 αίτηση:
του Α.Ν., κατοίκου ..., ο οποίος παρέστη με τον δικηγόρο Αντώνιο Μαρκούλη (Α.Μ. 287 Δ.Σ. Βέροιας), που τον διόρισε με πληρεξούσιο,
κατά του Δήμου Ηρωικής Πόλεως Νάουσας, ο οποίος δεν παρέστη.
Με την αίτηση αυτή ο αναιρεσείων επιδιώκει να αναιρεθεί η υπ’ αριθ. 29/2017 απόφαση του Διοικητικού Εφετείου Θεσσαλονίκης.
Ο πληρεξούσιος του αναιρεσείοντος δήλωσε, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσει.
Η εκδίκαση άρχισε με την ανάγνωση της εκθέσεως της εισηγήτριας, Συμβούλου Αντωνίας Χλαμπέα.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, με την υπό κρίση αίτηση, για την άσκηση της οποίας έχει καταβληθεί το νόμιμο παράβολο (υπ’ αριθμ. 5170502, 3165803-4, 1422838-40/2017 ειδικά έντυπα παραβόλου), ζητείται η αναίρεση της 29/2017 αποφάσεως του Τριμελούς Διοικητικού Εφετείου Θεσσαλονίκης, με την οποία απερρίφθη η από 9/1/2013 αγωγή του ήδη αναιρεσείοντος. Με την αγωγή αυτή ο αναιρεσείων, ανάδοχος του έργου «Αντικατάσταση δικτύου ύδρευσης Δ.Δ. Λευκαδίων», ζήτησε, κατ’ επίκληση των άρθρων 200 και 288 του Αστικού Κώδικα, να του καταβληθεί το ποσό των 57.921,77 ευρώ, νομιμοτόκως από την επίδοση της αγωγής, ως εργολαβικό αντάλλαγμα από υπερσυμβατικές εργασίες, που όπως ισχυρίσθηκε, εκτέλεσε για την αρτιότητα του έργου. Επικουρικά ζήτησε το ως άνω ποσό και με τις διατάξεις περί αδικαιολογήτου πλουτισμού (άρθρ. 904 ΑΚ).
2. Επειδή, στο άρθρ. 53 παρ. 3 και 4 του π.δ/τος 18/1989, όπως αυτό ισχύει μετά την αντικατάστασή του με το άρθρο 12 παρ. 1 του ν. 3900/2010 (Α΄ 213), που άρχισε να ισχύει από την 1.1.2011 (κατά τα οριζόμενα στο άρθρο 70 αυτού), και όπως η παρ. 3 εν συνεχεία αντικαταστάθηκε με το άρθρο 15 παρ. 2 του ν. 4446/2016 (Α΄ 240), ορίζονται τα εξής: «3. Η αίτηση αναιρέσεως επιτρέπεται μόνον όταν προβάλλεται από τον διάδικο, με συγκεκριμένους ισχυρισμούς, που περιέχονται στο εισαγωγικό δικόγραφο, ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. […]. 4. Δεν επιτρέπεται η άσκηση αίτησης αναιρέσεως, όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ, […]. Ειδικώς στις διαφορές από διοικητικές συμβάσεις, το όριο αυτό ορίζεται στις διακόσιες χιλιάδες ευρώ. [...]». Κατά την έννοια των διατάξεων αυτών για το παραδεκτό της αιτήσεως αναιρέσεως απαιτείται, σωρευτικώς, η συνδρομή των προϋποθέσεων και των δύο ως άνω παραγράφων, ήτοι τόσο του ελαχίστου ποσού της διαφοράς, κατά την παράγραφο 4, όσο και των κατά την παράγραφο 3 ισχυρισμών σχετικά με τη νομολογία (ΣτΕ 1504/2018, 3116, 2896, 1787/2017, 2543, 1926/2016 κ.ά.). Συνεπώς, ισχυρισμοί του αναιρεσείοντος, οι οποίοι ερείδονται στις ως άνω διατάξεις της παραγράφου 3 του άρθρου 53 του π.δ. 18/1989, είναι απορριπτέοι ως αλυσιτελείς, εφόσον το αντικείμενο της διαφοράς υπολείπεται του ανωτέρω νομίμου ορίου (ΣτΕ 1504/2018, 2896/2017, 569/2015, 3514/2014 κ.ά.).
3. Επειδή, στην προκειμένη περίπτωση, όπως προκύπτει από την αναιρεσιβαλλόμενη απόφαση, με το από 30/8/2006 συμφωνητικό ο αναιρεσείων ανέλαβε κατόπιν δημοπρασίας την κατασκευή του έργου «Αντικατάσταση δικτύου ύδρευσης Δ.Δ. Λευκαδίων», προϋπολογισμού 744.940 ευρώ (με αναθεώρηση και Φ.Π.Α.), διεπόμενο από τις διατάξεις των άρθρων 5 του ν. 1418/1984, 26 του π.δ. 609/1985 και 7 του π.δ. 171/1987. Το έργο εκτελέστηκε εμπρόθεσμα και υποβλήθηκαν τρεις Ανακεφαλαιωτικοί Πίνακες Εργασιών, οι οποίοι εγκρίθηκαν και θεωρήθηκαν από τη Διευθύνουσα Υπηρεσία (Τ.Υ.Δ.Κ. Ν. Ημαθίας). Από αυτούς, ο 3ος ΑΠΕ συντάχθηκε στις 18/2/2010, ήτοι μετά την περαίωση των εργασιών του έργου, βάσει των επιμετρήσεων και της πραγματικής κατάστασης που παρουσιάστηκε κατά την εκτέλεσή του, χωρίς μεταβολές στη μελέτη και το οικονομικό αντικείμενο της εργολαβίας σε σχέση με το συμβατικό, με αιτιολογία την αρτιότητα και λειτουργικότητα του έργου, εγκρίθηκε δε και υπογράφηκε χωρίς επιφύλαξη από τον ανάδοχο. Εν τούτοις με την από 27/10/2010 εξώδικη διαμαρτυρία - δήλωση προς τον δήμο Ανθεμίων ο αναιρεσείων ανέφερε ότι αν και ολοκλήρωσε εμπρόθεσμα και σύμφωνα με τις συμβατικές του υποχρεώσεις το έργο, ο Δήμος δεν προέβη στην πλήρη εξόφληση του εργολαβικού ανταλλάγματος, αιτήθηκε δε, αναφέροντας αναλυτικά τις εργασίες στις οποίες προέβη, το συνολικό επιπλέον ποσό των 57.921,77 ευρώ, προσκαλώντας τον Δήμο να του το καταβάλει εντός 15 ημερών από της επιδόσεως του εξωδίκου. Ακολούθως, στις 9/1/2013, ο αναιρεσείων άσκησε την ένδικη αγωγή, υποστηρίζοντας ότι το ποσό που ζήτησε κατά τ’ ανωτέρω οφείλεται στις επιπρόσθετες εργασίες που απαιτήθηκαν για την ολοκλήρωση του έργου και αφορούσαν κυρίως την τοποθέτηση επιπλέον παροχών, εκ των προβλεπομένων στη μελέτη, στην οποία ούτως ή άλλως δεν υπήρχε ακριβής υπόδειξη τοποθέτησής τους. Τις ανωτέρω εργασίες, ισχυρίστηκε ο αναιρεσείων, ζητούσαν προφορικά οι επιβλέποντες υπάλληλοι του Δήμου, επικαλούμενοι το επείγον της περίπτωσης, η συνολική δε δαπάνη για αυτές ήταν μικρότερη του 50% του συνολικού συμβατικού ποσού. Την εν λόγω αξίωση ο αναιρεσείων στήριξε στις διατάξεις των άρθρων 200 και 288 του ΑΚ, άλλως στις διατάξεις των άρθρων 904 και επομ. του ΑΚ. Με την αναιρεσιβαλλόμενη απόφαση, το δικάσαν εφετείο, έκρινε κατ’ αρχάς ότι είναι αρμόδιο για την εκδίκαση της διαφοράς που προέκυψε από την αμφισβήτηση των επιπλέον εργασιών του έργου, με την αιτιολογία ότι η ανάθεσή του έγινε μετά την τήρηση των εγγράφων διατυπώσεων που προβλέπονται από τις οικείες διατάξεις (προκήρυξη δημοπρασίας, σύναψη συμφωνητικού) με σύμβαση, η οποία συντρεχουσών των προϋποθέσεων (Δημόσιο ή ν.π.δ.δ., δημόσιος σκοπός και υπερέχουσα θέση έναντι του αναδόχου), είναι διοικητική. Με τις σκέψεις αυτές το δικαστήριο απέρριψε ως αβάσιμο τον ισχυρισμό του αναιρεσιβλήτου Δήμου ότι η διαφορά είναι ιδιωτική και ως εκ τούτου αρμόδια είναι τα πολιτικά δικαστήρια, εφόσον δεν αμφισβητείτο ούτε από τον αναιρεσείοντα ότι τα ζητούμενα από αυτόν κονδύλια προέρχονται από προφορική συμφωνία μεταξύ αυτού και του Δήμου. Στη συνέχεια το διοικητικό εφετείο έκρινε ότι, εφόσον οι ένδικες αξιώσεις ανάγονται σε αμφισβήτηση που σχετίζεται με την εκτέλεση και τους όρους της σύμβασης του εν λόγω δημοτικού έργου, η δικαστική ικανοποίηση αυτών μπορούσε να επιδιωχθεί αποκλειστικά και μόνο με την άσκηση προσφυγής (μετά την τήρηση της διοικητικής προδικασίας) και όχι με την άσκηση αγωγής, και για τον λόγο αυτό, έκρινε, η αγωγή έπρεπε να απορριφθεί, πρωτίστως, ως απαράδεκτη κατ’ αποδοχή των προβαλλομένων ισχυρισμών του Δήμου. Εξάλλου, έκρινε το δικαστήριο, η επίκληση, ως νομικού ερείσματος της αξίωσης του αναιρεσείοντος, των άρθρων 200 και 288 του ΑΚ, δεν είναι βάσιμη εν προκειμένω, αφού το ζήτημα της αποζημίωσης επί υπερσυμβατικών εργασιών ρυθμίζεται ευθέως από τις οικείες διατάξεις περί δημοσίων έργων· και απέρριψε, ως αβάσιμο, τον προβληθέντα από τον αναιρεσείοντα ισχυρισμό περί διορθωτικής επέμβασης του εφετείου στη σύμβαση. Τέλος, το εφετείο έκρινε ότι, οι επίδικες αξιώσεις δεν βρίσκουν έρεισμα ούτε στις διατάξεις του αδικαιολόγητου πλουτισμού (άρθρ. 904 επ. ΑΚ) αφού οι αξιώσεις αυτές δεν έχουν αναγνωρισθεί ούτε έχουν πηγή άκυρη διοικητική σύμβαση, απορρίπτοντας την αγωγή και ως προς την επικουρική της βάση.
4. Επειδή, η κρινόμενη αίτηση αναιρέσεως κατατέθηκε στις 15/12/2017 και συνεπώς διέπεται από τις προπαρατεθείσες διατάξεις του άρθρου 12 του ν. 3900/2010. Όπως δε προκύπτει από την αναιρεσιβαλλόμενη απόφαση το ποσό της διαφοράς ανέρχεται σε 57.921,77 ευρώ, υπολείπεται δηλαδή του ποσού των 200.000 ευρώ που τίθεται, κατά τα προεκτεθέντα, με τις εν λόγω διατάξεις ως κατώτατο όριο για το παραδεκτό της αιτήσεως αναιρέσεως επί διαφορών από διοικητικές συμβάσεις. Σχετικά, προβάλλεται με την υπό κρίση αίτηση, ότι αυτή ασκείται παραδεκτώς, καθώς η κρινόμενη διαφορά δεν είναι διαφορά από διοικητική σύμβαση στον βαθμό που εισάγεται αξίωση από αδικαιολόγητο πλουτισμό, με τον πρόσθετο μάλιστα ορισμό και παραδοχή της αναιρεσιβαλλόμενης απόφασης της ανυπαρξίας σύμβασης και ως εκ τούτου ως προϋπόθεση για το παραδεκτό της αιτήσεως τίθεται η πλήρωση του πρώτου εδαφίου της παρ. 4 του άρθρ. 53 του π.δ. 18/1989, ήτοι το ποσό των 40.000 ευρώ. Όπως, όμως, κρίθηκε και με την αναιρεσιβαλλόμενη απόφαση, η επίδικη διαφορά που προέκυψε από την αμφισβήτηση των επιπλέον εργασιών στο έργο έχει έρεισμα και υποκείμενη αιτία τη διοικητική σύμβαση που συνήφθη με το από 30/8/2006 συμφωνητικό μεταξύ του αναιρεσείοντος και του αναιρεσιβλήτου Δήμου. Συνεπώς πρόκειται για διαφορά από διοικητική σύμβαση, για την εκδίκαση της οποίας είναι αρμόδια τα Διοικητικά Δικαστήρια και όταν οι αξιώσεις στηρίζονται στις διατάξεις περί αδικαιολογήτου πλουτισμού (πρβλ. ΣτΕ 1402/2016, 3015/2017 κ.ά.). Άλλωστε, αυτό ήταν και το περιεχόμενο της αγωγής, η καταβολή δηλαδή του ανταλλάγματος για τις καθ’ υπέρβαση του αντικειμένου της διοικητικής συμβάσεως εργασίες. Σε κάθε περίπτωση η διαφορά δικάσθηκε από το Διοικητικό Εφετείο σε πρώτο βαθμό ως διαφορά εκ συμβάσεως και, συνεπώς, υπό τα δεδομένα αυτά, διέπεται από τις ως άνω, περί του παραδεκτού της αιτήσεως αναιρέσεως για τις διαφορές αυτές διατάξεις· ο δε, κατά τ’ ανωτέρω, περί του αντιθέτου ισχυρισμός του αναιρεσείοντος πρέπει να απορριφθεί ως αβάσιμος.
5. Επειδή, κατόπιν αυτών, και σύμφωνα με τα εκτεθέντα στη σκέψη 3, η κρινόμενη αίτηση, ως εκ του ύψους του ποσού της διαφοράς, το οποίο υπολείπεται του νομίμου ορίου των 200.000 ευρώ, ασκείται απαραδέκτως, χωρίς να ασκούν εν προκειμένω επιρροή ισχυρισμοί ερειδόμενοι στην παρ. 3 του άρθρου 53 του π.δ. 18/1989 (ΣτΕ 1504/2018, 1623, 1295, 379/2018).
Δ ι ά τ α ύ τ α
Απορρίπτει την αίτηση.
Διατάσσει την κατάπτωση του παραβόλου.
Η διάσκεψη έγινε στην Αθήνα στις 23 Ιανουαρίου 2020
Ο Πρόεδρος του Στ΄ ΤμήματοςΗ Γραμματέας
και μετά την αποχώρησή της
Η Γραμματέας του Στ΄ Τμήματος
Ιωάννης Β. ΓράβαρηςΣταυρούλα Χάρου
και η απόφαση δημοσιεύθηκε σε δημόσια συνεδρίαση της 29ης Δεκεμβρίου 2023.
Ο Πρόεδρος του Στ´ ΤμήματοςΗ Γραμματέας
Ιωάννης Β. Γράβαρης Ευδοκία Κιλισμανή
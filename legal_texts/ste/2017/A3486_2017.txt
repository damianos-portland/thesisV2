Β.Κ.(m)
Αριθμός 3486/2017
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Δ΄
Συνεδρίασε δημόσια στο ακροατήριό του στις 12 Δεκεμβρίου 2017, με την εξής σύνθεση: Αικ. Χριστοφορίδου, Σύμβουλος της Επικρατείας, Προεδρεύουσα, ελλείποντος Προέδρου του Τμήματος, Ε. Αντωνόπουλος, Β. Κίντζιου, Σύμβουλοι, Ε. Σκούρα, Μ. Αθανασοπούλου, Πάρεδροι. Γραμματέας η Μ. Τσαπαρδώνη.
Για να δικάσει την από 13 Νοεμβρίου 2015 έφεση:
της Τ. – Ι. Σ. του Ι., κατοίκου Ασπροβάλτας Θεσσαλονίκης, η οποία δεν παρέστη,
κατά των: 1) Υπουργού Εσωτερικών, ο οποίος παρέστη με την Ιουλία Σφυρή, Πάρεδρο του Νομικού Συμβουλίου του Κράτους και 2) Περιφέρειας Κεντρικής Μακεδονίας, η οποία δεν παρέστη,
και κατά της υπ' αριθμ. 2708/2014 απόφασης του Διοικητικού Πρωτοδικείου Θεσσαλονίκης.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Μ. Αθανασοπούλου.
Κατόπιν το δικαστήριο άκουσε την αντιπρόσωπο του Υπουργού, η οποία ζήτησε την απόρριψη της υπό κρίση αιτήσεως.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινόμενης εφέσεως έχει καταβληθεί το νόμιμο παράβολο (1386474, 4046138/2016 ειδικά έντυπα παραβόλου σειράς Α΄).
2. Επειδή, με την υπό κρίση έφεση ζητείται η εξαφάνιση της 2708/2014 αποφάσεως του Διοικητικού Πρωτοδικείου Θεσσαλονίκης, με την οποία απερρίφθη αίτηση ακυρώσεως της ήδη εκκαλούσης κατά της 73443/19.11.2008 απόφασης του Γενικού Γραμματέα Περιφέρειας Κεντρικής Μακεδονίας περί επιβολής σε βάρος της προστίμου ύψους 11.740 ευρώ, για απασχόληση αλλοδαπών κατά παράβαση των διατάξεων του άρθρου 53 του ν. 2910/2001 (Α΄ 91).
3. Επειδή, το δικόγραφο της εφέσεως υπογράφεται από δικηγόρο ως πληρεξούσιο της εκκαλούσης. Κατά την επ΄ακροατηρίου, όμως, συζήτηση της υποθέσεως η εκκαλούσα δεν παρέστη με πληρεξούσιο δικηγόρο, ούτε εμφανίσθηκε για να δηλώσει ότι εγκρίνει την άσκηση του ενδίκου μέσου, ενώ, εξ άλλου, δεν προσεκόμισε συμβολαιογραφική πράξη παροχής πληρεξουσιότητας στη δικηγόρο που υπογράφει το δικόγραφο. Η έφεση, συνεπώς, πρέπει να απορριφθεί ως απαράδεκτη, κατά τα οριζόμενα στο άρθρο 27 του π.δ/τος 18/1989 (Α΄ 8), όπως αυτό ισχύει.
Δ ι ά τ α ύ τ α
Απορρίπτει την κρινόμενη έφεση.
Διατάσσει την κατάπτωση του παραβόλου.
Επιβάλλει στην εκκαλούσα τη δικαστική δαπάνη του Δημοσίου που ανέρχεται στο ποσό των τετρακοσίων εξήντα (460) ευρώ.
Η διάσκεψη έγινε στην Αθήνα στις 13 Δεκεμβρίου 2017
Η Προεδρεύουσα ΣύμβουλοςΗ Γραμματέας
Αικ. Χριστοφορίδου Μ. Τσαπαρδώνη
και η απόφαση δημοσιεύθηκε σε δημόσια συνεδρίαση της 28ης Δεκεμβρίου 2017.
Η Προεδρεύουσα ΣύμβουλοςΗ Γραμματέας
Αικ. Χριστοφορίδου Ε. Καπίρη
Ε.Σ.(m)
Αριθμός 3507/2017
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Δ΄
Συνεδρίασε δημόσια στο ακροατήριό του στις 26 Σεπτεμβρίου 2017, με την εξής σύνθεση: Αικ. Χριστοφορίδου, Σύμβουλος της Επικρατείας, Προεδρεύουσα, ελλείποντος Προέδρου του Τμήματος, 
Δ. Κυριλλόπουλος, Ο. Παπαδοπούλου, Σύμβουλοι, Ι. Μιχαλακόπουλος, 
Δ. Μαυροπόδη, Πάρεδροι. Γραμματέας η Ι. Παπαχαραλάμπους.
Για να δικάσει την από 17 Απριλίου 2015 αίτηση:
της ανώνυμης εταιρείας με την επωνυμία «ΒΕΡΟΙΑ ΡΑΔΙΟ ΤΒ ΤΗΛΕΟΡΑΣΗ ΒΟΡΕΙΟΥ ΕΛΛΑΔΟΣ Α.Ε.», που εδρεύει στη Μενεμένη Θεσσαλονίκης (Μοναστηρίου 202), η οποία παρέστη με τον δικηγόρο Παναγιώτη Γιαννόπουλο (Α.Μ. 16922), που τον διόρισε με πληρεξούσιο,
κατά του Εθνικού Συμβουλίου Ραδιοτηλεόρασης (Ε.Σ.Ρ.), που εδρεύει στην Αθήνα (Αμερικής 5 και Πανεπιστημίου), το οποίο παρέστη με την Αλεξάνδρα Δημητρακοπούλου, Πάρεδρο του Νομικού Συμβουλίου του Κράτους.
Με την αίτηση αυτή η αιτούσα εταιρεία επιδιώκει να ακυρωθεί η υπ’ αριθμ. 20/2015 απόφαση του Εθνικού Συμβουλίου Ραδιοτηλεόρασης.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Δ. Μαυροπόδη.
Κατόπιν το δικαστήριο άκουσε τον πληρεξούσιο της αιτούσας εταιρείας, ο οποίος ανέπτυξε και προφορικά τους προβαλλόμενους λόγους ακυρώσεως και ζήτησε να γίνει δεκτή η αίτηση και την αντιπρόσωπο του Ε.Σ.Ρ., η οποία ζήτησε την απόρριψή της.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινομένης αιτήσεως έχει καταβληθεί το νόμιμο παράβολο (βλ. υπ’ αριθμ. 1382350, 2467954, 2582877, 2899492 και 5903230/2015 ειδικά έντυπα παραβόλου, σειράς Α΄).
2. Επειδή, με την αίτηση αυτή ζητείται η ακύρωση της υπ’ αριθμ. 20/2.2.2015 αποφάσεως του Εθνικού Συμβουλίου Ραδιοτηλεόρασης (Ε.Σ.Ρ.), με την οποία απερρίφθη αίτηση θεραπείας της αιτούσης εταιρείας, ιδιοκτήτριας του τηλεοπτικού σταθμού «TV Θεσσαλονίκη», κατά της 205/23.6.2014 αποφάσεως της αυτής ως άνω Αρχής. Με την τελευταία αυτή απόφαση είχε επιβληθεί στην αιτούσα η κύρωση της οριστικής διακοπής λειτουργίας του ως άνω τηλεοπτικού σταθμού και η διαγραφή του από τον πίνακα των νομίμως λειτουργούντων τηλεοπτικών σταθμών.
3. Επειδή, όπως προκύπτει από τα στοιχεία του φακέλου, με την 205/23.6.2014 απόφασή του το Ε.Σ.Ρ. επέβαλε στον τηλεοπτικό σταθμό «TV Θεσσαλονίκη» της αιτούσης την ένδικη κύρωση με την εξής αιτιολογία: «Πρόκειται περί τηλεοπτικού σταθμού ο οποίος έχει χρέη 200.265,45 ευρώ τα οποία δεν εξυπηρετούνται. Πλέον τούτου, διαπιστώθηκε ότι δεν λειτουργεί το fax του τηλεοπτικού σταθμού και συνεπεία τούτου οι υπ’ αριθμ. 575/Α/2.5.2014, 1160/Α/16.5.2014 κλήσεις, για να εμφανιστεί εκπρόσωπος ενώπιον της Ολομελείας, έχουν αποσταλεί ταχυδρομικώς. Άξιον παρατηρήσεως είναι ότι διά των υπ’ αριθμ. 284/6.6.2006, 114/5.3.2007, 235/27.8.2011 και 249/27.6.2011 αποφάσεων του ΕΣΡ έχει επιβληθεί κατ’ επανάληψη στον τηλεοπτικό σταθμό η διοικητική κύρωση της οριστικής διακοπής της λειτουργίας του. Οι δύο πρώτες των αποφάσεων του ΕΣΡ έχουν μεταρρυθμισθεί διά των 59/29.1.2008 και 205/24.4.2007 αποφάσεων του ΕΣΡ, ενώ η εκτέλεση των δύο επομένων αποφάσεων έχει ανασταλεί διά των υπ’ αριθμ. 41/2013 και 42/2013 αποφάσεων της Επιτροπής Αναστολών του Συμβουλίου της Επικρατείας. Πρόκειται περί μη βιωσίμου τηλεοπτικού σταθμού και ενδείκνυται όπως επιβληθεί η διοικητική κύρωση της οριστικής διακοπής λειτουργίας του και η διαγραφή του εκ του πίνακος των νομίμως λειτουργούντων τηλεοπτικών σταθμών». Αίτηση θεραπείας της αιτούσης κατά της αποφάσεως αυτής απερρίφθη με την ήδη προσβαλλόμενη απόφαση με την αιτιολογία ότι δεν προσκομίσθηκε κανένα αποδεικτικό στοιχείο που να αναιρεί τα γενόμενα δεκτά πραγματικά περιστατικά, ο δε ισχυρισμός περί κακής συγκρότησης της Αρχής προβαλλόταν αβασίμως. Επισημαίνεται, περαιτέρω, στην εν λόγω απόφαση ότι με τις 3817/2014 και 3930/2014 αποφάσεις του Συμβουλίου της Επικρατείας απερρίφθησαν οι αιτήσεις ακυρώσεως κατά των υπ’ αριθμ. 249/2011 και 235/2011 αποφάσεων του Ε.Σ.Ρ., αντίστοιχα, με τις οποίες είχε επιβληθεί στην αιτούσα η κύρωση της οριστικής διακοπής λειτουργίας, οπότε έληξε η ισχύς και των ως άνω 41 και 42/2013 αποφάσεων της Επιτροπής Αναστολών, με συνέπεια η εταιρεία να μην έχει πλέον έννομο συμφέρον προς άσκηση της αιτήσεως θεραπείας, αφού η ευδοκίμησή της δεν θα παρείχε δυνατότητα λειτουργίας του σταθμού της, αφού υφίστανται και είναι ισχυρές οι προηγούμενες αποφάσεις του Ε.Σ.Ρ. που επιβάλλουν την οριστική διακοπή λειτουργίας του σταθμού. Εξ άλλου, όπως προκύπτει από προηγούμενες δικαστικές ενέργειες του Δικαστηρίου, με την 3817/2014 απόφαση του Συμβουλίου της Επικρατείας απερρίφθη αίτηση ακυρώσεως της αιτούσης εταιρείας κατά της υπ’ αριθμ. 249/2011 αποφάσεως του Ε.Σ.Ρ. (και των υπ’ αριθμ. 347, 383 και 525/2011 απορριπτικών αποφάσεων της αυτής ως άνω Αρχής επί σχετικών αιτήσεων θεραπείας), με την οποία επεβλήθη η κύρωση της οριστικής διακοπής λειτουργίας στον προμνημονευθέντα τηλεοπτικό σταθμό της αιτούσης λόγω μη έγκρισης από το Ε.Σ.Ρ., με την υπ’ αριθμ. 507/2010 πράξη του, της μεταβίβασης των μετοχών της εταιρείας στα αναφερόμενα στην απόφαση αυτή φυσικά πρόσωπα και παρέλευσης της προθεσμίας που είχε ταχθεί για την αναμεταβίβασή τους σε τρίτους. Ακολούθως, με την 3930/2014 απόφαση του Δικαστηρίου απερρίφθη και η αίτηση ακυρώσεως που άσκησε η αιτούσα κατά της υπ’ αριθμ. 235/2011 αποφάσεως του Ε.Σ.Ρ. (και των υπ’ αριθμ. 348/2011 και 115/2012 απορριπτικών αποφάσεων της ίδιας Αρχής επί αιτήσεων θεραπείας), με την οποία είχε επιβληθεί εκ νέου η κύρωση της οριστικής διακοπής λειτουργίας του τηλεοπτικού της σταθμού λόγω μη υποβολής των προβλεπομένων στη νομοθεσία οικονομικών στοιχείων και μη αποπληρωμής των χρηματικών κυρώσεων που της είχαν επιβληθεί.
4. Επειδή, υπό τα δεδομένα αυτά, εν όψει δηλαδή του ότι μετά τις ανωτέρω απορριπτικές αποφάσεις του Συμβουλίου της Επικρατείας –και ανεξαρτήτως του αιτιολογικού απόρριψης αυτών– ίστανται οι υπ’ αριθμ. 249/2011 και 235/2011 πράξεις του Ε.Σ.Ρ. περί οριστικής διακοπής της λειτουργίας του σταθμού της αιτούσης, καθίσταται αλυσιτελής η εξέταση της υπό κρίση αιτήσεως, με την οποία ζητείται κατά τα προεκτεθέντα η ακύρωση πράξεως, με την οποία αποφασίσθηκε εκ νέου, με άλλη αιτιολογία, η οριστική διακοπή της λειτουργίας του ίδιου σταθμού. Κατόπιν τούτου, η υπό κρίση αίτηση πρέπει να απορριφθεί.
Δ ι ά τ α ύ τ α
Απορρίπτει την αίτηση.
Διατάσσει την κατάπτωση του παραβόλου.
Επιβάλλει στην αιτούσα τη δικαστική δαπάνη του Δημοσίου, η οποία ανέρχεται στο ποσό των τετρακοσίων εξήντα (460) ευρώ.
Η διάσκεψη έγινε στην Αθήνα στις 4 Οκτωβρίου 2017
Η Προεδρεύουσα ΣύμβουλοςΗ Γραμματέας
Αικ. ΧριστοφορίδουΙ. Παπαχαραλάμπους
και η απόφαση δημοσιεύθηκε σε δημόσια συνεδρίαση της 28ης Δεκεμβρίου 2017.
Η Προεδρεύουσα ΣύμβουλοςΗ Γραμματέας
Αικ. Χριστοφορίδου Ε. Καπίρη
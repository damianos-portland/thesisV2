Β.Κ.(m)
Αριθμός 3497/2017
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Δ΄
Συνεδρίασε δημόσια στο ακροατήριό του στις 28 Νοεμβρίου 2017, με την εξής σύνθεση: Ε. Αντωνόπουλος, Σύμβουλος της Επικρατείας, Προεδρεύων, ελλείποντος Προέδρου του Τμήματος και σε αναπλήρωση της αρχαιοτέρας του Συμβούλου, που είχε κώλυμα, Ηλ. Μάζος, 
Ο. Παπαδοπούλου, Σύμβουλοι, Χρ. Μπολόφη, Ο. Νικολαράκου, Πάρεδροι. Γραμματέας η Μ. Τσαπαρδώνη.
Για να δικάσει την από 5 Φεβρουαρίου 2015 αίτηση:
της ανώνυμης εταιρείας με την επωνυμία «ΜΑΚΕΔΟΝΙΑ TV Α.Ε.», που εδρεύει στη Θεσσαλονίκη (26ης Οκτωβρίου 90), η οποία παρέστη με τη δικηγόρο Μαρία Μπάρλα (Α.Μ. 13713), στην οποία δόθηκε προθεσμία μέχρι την 1η Δεκεμβρίου 2017 για τη νομιμοποίησή της,
κατά του Εθνικού Συμβουλίου Ραδιοτηλεόρασης (Ε.Σ.Ρ.), που εδρεύει στην Αθήνα (Πανεπιστημίου και Αμερικής 5), το οποίο παρέστη με την Αλεξάνδρα Δημητρακοπούλου, Πάρεδρο του Νομικού Συμβουλίου του Κράτους.
Με την αίτηση αυτή η αιτούσα εταιρεία επιδιώκει να ακυρωθεί η υπ' αριθμ. 422/2014 απόφαση του Εθνικού Συμβουλίου Ραδιοτηλεόρασης.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Ο. Νικολαράκου.
Οι πληρεξούσιοι των διαδίκων δήλωσαν, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσουν.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της υπό κρίση αιτήσεως έχει καταβληθεί το νόμιμο παράβολο (4019637, 1380576/2015 ειδικά έντυπα παραβόλου).
2. Επειδή, με την αίτηση αυτή ζητείται η ακύρωση της υπ’αριθμ. 422/3.11.2014 αποφάσεως του Εθνικού Συμβουλίου Ραδιοτηλεόρασης (Ε.Σ.Ρ.), με την οποία επιβλήθηκε εις βάρος της αιτούσης εταιρείας, ιδιοκτήτριας του ιδιωτικού τηλεοπτικού σταθμού «m·ΜΑΚΕΔΟΝΙΑ», η διοικητική κύρωση του προστίμου ύψους 50.000 ευρώ λόγω παραβάσεως της ραδιοτηλεοπτικής νομοθεσίας κατά την προβολή τηλεπαιχνιδιού.
3. Επειδή, στο άρθρο 27 παρ.1 και 2 του π.δ. 18/1989 (Α΄ 8), όπως οι παράγραφοι αυτές αντικαταστάθηκαν με την παρ. 2α του άρθρου 4 του ν. 2479/1997 (Α΄ 67), ορίζονται, μεταξύ άλλων, τα εξής: «1. Η πληρεξουσιότητα σε δικηγόρο παρέχεται με συμβολαιογραφική πράξη ή με συνυπογραφή του δικογράφου του ενδίκου μέσου εκ μέρους του διαδίκου ή με προφορική δήλωση στο ακροατήριο. … 2. Για την υπογραφή του ενδίκου μέσου και την ενέργεια των πράξεων της προδικασίας από δικηγόρο, η πληρεξουσιότητα τεκμαίρεται ότι υπάρχει εάν συντρέχει μία από τις περιπτώσεις της παραγράφου 1. Διαφορετικά, το ένδικο μέσο απορρίπτεται ως απαράδεκτο και εκείνος που το άσκησε καταδικάζεται στη δικαστική δαπάνη». Στο δε πρώτο εδάφιο της παραγράφου 3 του ιδίου άρθρου, όπως η παράγραφος αυτή αντικαταστάθηκε με το άρθρο 1 παρ.13 του ν. 1968/1991 (Α΄ 150), προβλέπεται ότι «Το δικαστήριο, κατ’αίτηση του διαδίκου ή του εμφανιζομένου ως πληρεξουσίου, είτε αναβάλλει τη συζήτηση σε άλλη δικάσιμο είτε χορηγεί εύλογη προθεσμία για τη νομιμοποίηση, μετά την άπρακτη πάροδο της οποίας απορρίπτει το ένδικο μέσο». Περαιτέρω, στην παράγραφο 5 του άρθρου 27 του π.δ. 18/1989, η οποία προστέθηκε με την παρ. 2β του άρθρου 4 του ν. 2479/1997, ορίζεται ότι : «Αν από λόγους ανώτερης βίας εμποδίσθηκε η νομιμοποίηση του πληρεξούσιου δικηγόρου, δύναται να υποβληθεί αίτηση επανασυζητήσεως της υποθέσεως που κατατίθεται στον αρμόδιο γραμματέα πριν από την έκδοση της αποφάσεως και μέσα σε αποκλειστική προθεσμία δέκα (10) ημερών από τη συζήτηση της υποθέσεως. Η αίτηση, η οποία πρέπει να περιέχει με σαφήνεια τους προβαλλόμενους λόγους, δικάζεται από το οικείο Τμήμα καλουμένων αμφοτέρων των διαδίκων προ είκοσι (20) ημερών. Σε περίπτωση παραδοχής της αιτήσεως, η υπόθεση εκδικάζεται εν συνεχεία επί της ουσίας από το ίδιο Τμήμα».
4. Επειδή, με τη διάταξη της παραγράφου 5 του άρθρου 27 του π.δ. 18/1989 καθιερώνεται, ως ειδικό ένδικο βοήθημα εξαιρετικού χαρακτήρα, η αίτηση επανασυζητήσεως υποθέσεως ενώπιον του Συμβουλίου της Επικρατείας. Η αίτηση αυτή ασκείται διά καταθέσεως αυτοτελούς δικογράφου στη Γραμματεία του Δικαστηρίου εντός αποκλειστικής προθεσμίας δέκα (10) ημερών από τη συζήτηση της υποθέσεως και, πάντως, προ της εκδόσεως της αποφάσεως, σε περίπτωση που από λόγο ανωτέρας βίας συντρέχοντα είτε στο πρόσωπο του πληρεξουσίου δικηγόρου είτε στο πρόσωπο του ίδιου του διαδίκου εμποδίσθηκε η νομιμοποίηση με κάποιον νόμιμο τρόπο του πληρεξουσίου δικηγόρου του αιτούντος. Εξ άλλου, η προαναφερόμενη διάταξη της παρ. 5 του άρθρου 27 του π.δ. 18/1989, μη διακρίνουσα και ερμηνευόμενη σύμφωνα με το άρθρο 20 παρ. 1 του Συντάγματος περί δικαιώματος παροχής δικαστικής προστασίας, εφαρμόζεται και σε περίπτωση που η νομιμοποίηση του παραστάντος κατά τη συζήτηση της υποθέσεως στο ακροατήριο ως πληρεξουσίου δικηγόρου του αιτούντος δεν κατέστη δυνατή, με την προσκόμιση συμβολαιογραφικού πληρεξουσίου ή και λοιπών νομιμοποιητικών εγγράφων, εντός της προς τούτο χορηγηθείσης προθεσμίας από το Δικαστήριο, κατά την παράγραφο 3 του άρθρου 27 του π.δ. 18/1989, εκ λόγου ανωτέρας βίας συντρέχοντος μέχρι και την τελευταία ημέρα της εν λόγω προθεσμίας. Στην περίπτωση αυτή, η αίτηση επανασυζητήσεως της υποθέσεως ασκείται προ της εκδόσεως της αποφάσεως, εντός αποκλειστικής δεκαήμερης προθεσμίας, αρχομένης από την επομένη της λήξεως της ως άνω ταχθείσης προθεσμίας προς νομιμοποίηση του πληρεξουσίου δικηγόρου. Κατ’ εξαίρεση, εάν η συνδρομή λόγου ανωτέρας βίας που εμπόδισε τη νομιμοποίηση του πληρεξουσίου δικηγόρου παρατείνεται πέραν του δεκαημέρου είτε από τη συζήτηση της υποθέσεως στο ακροατήριο είτε από τη λήξη της, κατά τα ανωτέρω, χορηγηθείσης από το Δικαστήριο προθεσμίας για την προσκόμιση νομιμοποιητικών εγγράφων, η αίτηση επανασυζητήσεως της υποθέσεως πρέπει να υποβληθεί στη Γραμματεία του Δικαστηρίου αμελλητί από της άρσεως του γεγονότος της ανωτέρας βίας, άλλως απορρίπτεται ως απαράδεκτη λόγω εκπρόθεσμης ασκήσεώς της (βλ. ΣτΕ 1513-4/2005, 447/2010, πρβλ. και ΣτΕ 4443/2012). Περαιτέρω, αν ασκηθεί αίτηση επανασυζητήσεως της υποθέσεως κατ’επίκληση λόγων ανωτέρας βίας, ο δικαστικός σχηματισμός που δίκασε την αρχική αίτηση ακυρώσεως εκδίδει απόφαση, με την οποία απέχει από την περαιτέρω εκδίκασή της, αφού προηγουμένως διαπιστώσει ότι δεν έχει νομιμοποιηθεί προσηκόντως ο πληρεξούσιος δικηγόρος του αιτούντος. Ακολούθως, αν ο σχηματισμός που δικάζει την αίτηση επανασυζητήσεως κρίνει βάσιμο τον λόγο ανωτέρας βίας, δέχεται την αίτηση επανασυζητήσεως και δικάζει περαιτέρω την υπόθεση εκδίδοντας οριστική απόφαση · αν ο σχηματισμός αυτός απορρίψει την αίτηση επανασυζητήσεως, απορρίπτει και την αίτηση ακυρώσεως ως απαράδεκτη, δεσμευόμενος, κατά τούτο, από τη διαπίστωση του σχηματισμού που είχε επιληφθεί αρχικώς περί μη νομιμοποιήσεως του πληρεξουσίου δικηγόρου του αιτούντος (βλ. ΣτΕ 1263/2005 Ολομ., 204/2013, 3709/2015).
5. Επειδή, εν προκειμένω, το δικόγραφο της υπό κρίση αιτήσεως υπογράφεται από δικηγόρο ως πληρεξουσία της αιτούσης εταιρείας. Κατά τη συζήτηση της υποθέσεως στο ακροατήριο, στις 28.11.2017, παρέστη η ως άνω υπογράφουσα δικηγόρος, η οποία ζήτησε και έλαβε προθεσμία για την προσκόμιση συμβολαιογραφικού πληρεξουσίου για τη νομιμοποίησή της, κατά την παρ. 3 του άρθρου 27 του π.δ. 18/1989, έως την 1.12.2017. Εντός της ως άνω ταχθείσης προθεσμίας, όμως, δεν προσκομίσθηκε συμβολαιογραφική πράξη παροχής πληρεξουσιότητας. Συνεπώς, η υπό κρίση αίτηση θα έπρεπε να απορριφθεί ως απαράδεκτη, εφ'όσον η υπογράφουσα το δικόγραφο δικηγόρος δεν νομιμοποιήθηκε προσηκόντως με κάποιον από τους προβλεπομένους στο άρθρο 27 του π.δ. 18/1989, όπως ισχύει, τρόπους. Ακολούθως, όμως, στις 4.12.2017, κατατέθηκε στη Γραμματεία του Δικαστηρίου το υπ’ αριθμ. 7310/30.11.2017 συμβολαιογραφικό πληρεξούσιο (αριθμ. πρωτ. Π.6627/4.12.2017) για την παροχή πληρεξουσιότητας από την αιτούσα εταιρεία στην εν λόγω υπογράφουσα και παραστάσα στο ακροατήριο δικηγόρο και, εν συνεχεία, στις 8.12.2017, η αιτούσα κατέθεσε, κατ’επίκληση της παρ. 5 του άρθρου 27 του π.δ. 18/1989, αίτηση επανασυζητήσεως της υποθέσεως (με αριθμό καταθέσεως 3530/2017) ισχυριζόμενη ότι εκ λόγων ανωτέρας βίας (αυτοκινητικό ατύχημα που έλαβε χώρα την 1-12-2017, τελευταία ημέρα της ταχθείσης προθεσμίας) δεν κατέστη δυνατή η προσκόμιση του ως άνω συμβολαιογραφικού πληρεξουσίου εντός της ταχθείσης από το Δικαστήριο προθεσμίας. Υπό τα δεδομένα αυτά και σύμφωνα με τα γενόμενα δεκτά στην προηγούμενη σκέψη, το Τμήμα πρέπει να απόσχει από την περαιτέρω εκδίκαση της υποθέσεως.
Δ ι ά τ α ύ τ α
Απέχει από την περαιτέρω εκδίκαση της υποθέσεως, σύμφωνα με το αιτιολογικό.
Η διάσκεψη έγινε στην Αθήνα στις 20 Δεκεμβρίου 2017
Ο Προεδρεύων ΣύμβουλοςΗ Γραμματέας
Ε. Αντωνόπουλος Μ. Τσαπαρδώνη
και η απόφαση δημοσιεύθηκε σε δημόσια συνεδρίαση της 28ης Δεκεμβρίου 2017.
Η Προεδρεύουσα ΣύμβουλοςΗ Γραμματέας
Αικ. Χριστοφορίδου Ε. Καπίρη
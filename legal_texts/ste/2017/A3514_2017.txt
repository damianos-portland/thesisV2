Α.Β. (Μ)
Αριθμός 3514/2017
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Β΄
Συνεδρίασε δημόσια στο ακροατήριό του στις 6 Δεκεμβρίου 2017, με την εξής σύνθεση: Ε. Σάρπ, Αντιπρόεδρος, Πρόεδρος του Β΄ Τμήματος, Σ. Βιτάλη, Α. Γαλενιανού-Χαλκιαδάκη, Σύμβουλοι, Αγ. Σδράκα, Β. Μόσχου, Πάρεδροι. Γραμματέας η Α. Ζυγουρίτσα.
Για να δικάσει την από 14 Απριλίου 2015 αίτηση:
του Ν. Α. του Ε., κατοίκου Κορωπίου Αττικής (……………...), ο οποίος παρέστη με την δικηγόρο Βάϊα Στεργιοπούλου (Α.Μ. 2652 Δ.Σ. Πειραιά), που την διόρισε με πληρεξούσιο,
κατά του Υπουργού Οικονομικών, ο οποίος παρέστη με την Δέσποινα Γάκη, Πάρεδρο του Νομικού Συμβουλίου του Κράτους.
Με την αίτηση αυτή ο αναιρεσείων επιδιώκει να αναιρεθεί η υπ' αριθμ. 2330/2014 απόφαση του Διοικητικού Εφετείου Θεσσαλονίκης.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Β. Μόσχου.
Κατόπιν το δικαστήριο άκουσε την πληρεξούσια του αναιρεσείοντος, η οποία ανέπτυξε και προφορικά τους προβαλλόμενους λόγους αναιρέσεως και ζήτησε να γίνει δεκτή η αίτηση και την εκπρόσωπο του Υπουργού, η οποία ζήτησε την απόρριψή της.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, με την κρινόμενη αίτηση, για την άσκηση της οποίας έχει καταβληθεί το νόμιμο παράβολο (υπ' αριθμ. Η 8432263/15.4.2015 διπλότυπο είσπραξης της ΔΟΥ Δ΄ Αθηνών), ζητείται η αναίρεση της υπ' αριθμ. 2330/2014 αποφάσεως του Διοικητικού Εφετείου Θεσσαλονίκης, με την οποία απορρίφθηκε ανακοπή ερημοδικίας του αναιρεσείοντος κατά της υπ’ αριθμ. 2906/2013 αποφάσεως του Διοικητικού Εφετείου Θεσσαλονίκης. Με την τελευταία αυτή απόφαση είχε απορριφθεί για τυπικούς λόγους η από 20.9.2007 προσφυγή του κατά της υπ’ αριθμ. 21/2007/26.4.2007 καταλογιστικής πράξεως του Διευθυντού του Α’ Τελωνείου Θεσσαλονίκης, λόγω μη νομιμοποιήσεως του υπογράψαντος το δικόγραφο της προσφυγής δικηγόρου. Με την ανωτέρω καταλογιστική πράξη είχαν επιβληθεί εις βάρος του αναιρεσείοντος, καθώς και του Π. Α., ως υπαιτίων λαθρεμπορίας, πολλαπλά τέλη, ύψους 261.935,97 ευρώ και κατ' επιμερισμό σε βάρος του αναιρεσείοντος το ποσό των 130.967,99 ευρώ, ενώ αυτός είχε κηρυχθεί αλληλεγγύως συνυπεύθυνος μαζί με τον Π. Α. για την καταβολή του συνόλου των καταλογισθέντων πολλαπλών τελών.
2. Επειδή, η παράγραφος 3 του άρθρου 53 του π.δ. 18/1989 (Α΄ 8), όπως αυτή αντικαταστάθηκε με το άρθρο 12 παρ. 1 του ν. 3900/2010 (Α΄ 213), ορίζει ότι «Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου» [η ως άνω διάταξη επαναλήφθηκε με την παράγραφο 2 του άρθρου 15 του ν. 4446/2016 (Α΄ 240/22.12.2016), που αντικατέστησε, από 22.12.2016, την παράγραφο 3 του άρθρου 53 του π.δ. 18/1989]. Επιπλέον, σύμφωνα με την παράγραφο 4 του άρθρου 53 του π.δ. 18/1989, όπως αυτή αντικαταστάθηκε με το άρθρο 12 παρ. 1 του ν. 3900/2010, «Δεν επιτρέπεται η άσκηση αίτησης αναιρέσεως όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ [...]». Κατά την έννοια των ως άνω διατάξεων, προκειμένου να κριθεί παραδεκτή αίτηση αναίρεσης, απαιτείται η συνδρομή των προϋποθέσεων αμφοτέρων των παραγράφων 3 και 4 του άρθρου 53 του π.δ. 18/1989 (βλ. ΣτΕ 1873/2012 7μ., 435/2017 κ.ά.). Ειδικότερα, κατά την έννοια της πρώτης των ανωτέρω διατάξεων, ο αναιρεσείων βαρύνεται, επί ποινή ολικού ή μερικού απαραδέκτου της αίτησής του, να τεκμηριώσει με ειδικούς και συγκεκριμένους ισχυρισμούς που περιλαμβάνει στο εισαγωγικό δικόγραφο ότι με καθέναν από τους προβαλλόμενους λόγους τίθεται συγκεκριμένο νομικό ζήτημα, ήτοι ζήτημα ερμηνείας διάταξης νόμου ή γενικής αρχής του ουσιαστικού ή δικονομικού δικαίου, που είναι κρίσιμο για την επίλυση της διαφοράς και επί του οποίου είτε δεν υπάρχει νομολογία του Συμβουλίου της Επικρατείας, είτε οι σχετικές κρίσεις και παραδοχές της αναιρεσιβαλλόμενης απόφασης έρχονται σε αντίθεση με μη ανατραπείσα νομολογία του Συμβουλίου της Επικρατείας ή άλλου ανωτάτου δικαστηρίου ή, ελλείψει αυτών, προς ανέκκλητη απόφαση διοικητικού δικαστηρίου, ως τέτοια δε νομολογία νοείται η διαμορφωθείσα επί αυτού τούτου του κρίσιμου νομικού ζητήματος και όχι επί ανάλογου ή παρόμοιου (βλ. ΣτΕ 4163/2012 7μ., 507/2014, 435/2017 κ.ά.). Οι διατάξεις δε αυτές είναι εφαρμοστέες και στην περίπτωση κατά την οποία η προσβαλλόμενη με αίτηση αναιρέσεως δικαστική απόφαση έχει εκδοθεί επί ανακοπής ερημοδικίας ασκηθείσας είτε ενώπιον του πρωτοβάθμιου δικαστηρίου είτε ενώπιον του δευτεροβάθμιου (ΣτΕ 2708-9, 2403/2016, βλ. ΣτΕ 693/2014 Ολ., υπό το καθεστώς ισχύος του άρθρου 53 του π.δ/τος 18/89, όπως είχε τροποποιηθεί με το άρθρο 36 του ν. 2721/1999 και το άρθρο 5 του ν. 2944/2001).
3. Επειδή, εν προκειμένω, όπως δέχεται η αναιρεσιβαλλόμενη απόφαση, ο αναιρεσείων άσκησε στις 20.9.2007 προσφυγή ενώπιον του Διοικητικού Πρωτοδικείου Θεσσαλονίκης κατά της αναφερομένης στην σκέψη 1 καταλογιστικής πράξεως. Με την υπ' αριθμ. 98/2012 απόφαση του Τριμελούς Διοικητικού Πρωτοδικείου Θεσσαλονίκης εν συμβουλίω (άρθρο 126 Α του Κ.Δ.Δ.) η ως άνω προσφυγή παραπέμφθηκε να εκδικαστεί στο Διοικητικό Εφετείο Θεσσαλονίκης ως καθ’ ύλην αρμόδιο. Το δικόγραφο της εν λόγω προσφυγής υπεγράφετο από τους δικηγόρους Αθηνών Ιωάννη Β. Σαμέλη και Θεσσαλονίκης Λεωνίδα Δ. Βασιλάκο, ως πληρεξουσίους του αναιρεσείοντος. Κατά την συζήτηση της προσφυγής στο ακροατήριο στις 9.4.2013 εμφανίσθηκε η δικηγόρος Θεσσαλονίκης Φωτεινή Δουγαλή, η οποία ζήτησε την αναβολή της συζητήσεως της υποθέσεως για την δικάσιμο της 4.12.2013, σύμφωνα με το άρθρο 135 παρ. 3 και 4 του Κ.Δ.Δ., προκειμένου αυτή να νομιμοποιηθεί. Πλην, όμως, κατά την νεώτερη δικάσιμο δεν εμφανίσθηκε κανείς από την πλευρά του αναιρεσείοντος, αλλά ούτε και προσκομίσθηκε κάποιο στοιχείο νομιμοποιήσεως των υπογραψάντων το δικόγραφο της ανωτέρω προσφυγής δικηγόρων, με συνέπεια την απόρριψη της προσφυγής με την υπ' αριθμ. 2906/2013 απόφαση του Διοικητικού Εφετείου Θεσσαλονίκης, σύμφωνα με το άρθρο 28 παρ. 5 του Κ.Δ.Δ., ήτοι διότι το δικόγραφο υπογραφόταν από μη νομιμοποιηθέντες πληρεξουσίους. Με ανακοπή που άσκησε ο αναιρεσείων κατά της ως άνω αποφάσεως ισχυρίστηκε ότι η δικονομική απουσία του κατά τη συζήτηση της ως άνω προσφυγής του οφειλόταν σε λόγους ανωτέρας βίας και συγκεκριμένα διότι κατά το χρονικό διάστημα από 12.11 έως 12.12.2013 ο ίδιος βρισκόταν για οικογενειακούς λόγους στο Νοβοροσσίσκ της Ρωσίας, χωρίς να έχει την δυνατότητα να επικοινωνήσει με τον πληρεξούσιο δικηγόρο του και να του παράσχει την σχετική πληρεξουσιότητα. Προς απόδειξη δε του ισχυρισμού αυτού επισύναψε στο δικόγραφο της ανακοπής ερημοδικίας φωτοτυπίες των σελίδων του διαβατηρίου του με τις σφραγίδες που αποδεικνύουν την είσοδο και την έξοδο του αναιρεσείοντος-ανακόπτοντος στην ρωσική επικράτεια κατά το προαναφερόμενο χρονικό διάστημα. Με την αναιρεσιβαλλόμενη απόφαση κρίθηκε ότι ο ως άνω ισχυρισμός δεν μπορεί να στοιχειοθετήσει συνδρομή λόγου ανωτέρας βίας, διότι η σχετική κλήση για την συζήτηση της προσφυγής κατά την δικάσιμο της 9.4.2013, επιδόθηκε νομίμως στις 18.2.2013, δηλαδή εγκαίρως και αρκετά νωρίτερα από το γεγονός της απουσίας του στο Νοβοροσσίσκ που αυτός επικαλείται. Εξάλλου, το διοικητικό εφετείο έλαβε υπόψη του τα πρακτικά της δημοσίας συνεδριάσεώς του της 9.4.2013, από τα οποία προκύπτει ότι αναβλήθηκε η συζήτηση της υποθέσεως για την δικάσιμο της 4.12.2013, κατόπιν σχετικού αιτήματος της εμφανισθείσης ως πληρεξούσιας δικηγόρου του αναιρεσείοντος-ανακόπτοντος, προκειμένου αυτή να νομιμοποιηθεί. Ενόψει αυτών, το διοικητικό εφετείο, αφού δέχθηκε ότι ήδη από την πρώτη δικάσιμο της υποθέσεως στις 9.4.2013 ο αναιρεσείων όφειλε να είχε παράσχει την σχετική πληρεξουσιότητα στους υπογράψαντες το δικόγραφο της ανωτέρω προσφυγής του δικηγόρους, σύμφωνα με τα προβλεπόμενα στον Κώδικα Διοικητικής Δικονομίας, καθώς και ότι αυτός είχε στην διάθεσή του όλο το χρονικό διάστημα από τις 9.4.2013 μέχρι την ορισθείσα νέα δικάσιμο της 4.12.2013 να παράσχει ομοίως την σχετική πληρεξουσιότητα, έκρινε ότι δεν στοιχειοθετείται στο πρόσωπο του ανακόπτοντος και ήδη αναιρεσείοντος κανένας λόγος ανωτέρας βίας που να δικαιολογεί την προαναφερομένη δικονομική του απουσία, απορρίπτοντας ως αβάσιμο το σχετικό ισχυρισμό του.
4. Eπειδή, με την κρινόμενη αίτηση άγεται ενώπιον του Δικαστηρίου διαφορά το χρηματικό αντικείμενο της οποίας ανέρχεται, σύμφωνα με το συνημμένο στο εισαγωγικό δικόγραφο υπ’ αριθμ. 16965/11-8-2015 έγγραφο της Τελωνειακής Περιφέρειας Θεσσαλονίκης, σε 261.935,97 ευρώ. Με το εισαγωγικό δικόγραφο προβάλλεται ότι κατ' εσφαλμένη ερμηνεία και πλημμελή εφαρμογή των διατάξεων των άρθρων 26 και 89 του ΚΔΔ (ν. 2717/1999) κρίθηκε ότι πρώτη συζήτηση κατά την οποία έπρεπε να προσκομισθούν τα νομιμοποιητικά έγγραφα του πληρεξουσίου του αναιρεσείοντος ήταν η δικάσιμος της 9.4.2013, όταν αναβλήθηκε η συζήτηση της υποθέσεως και όχι αυτή της 4.12.2013, οπότε αυτή τελικώς συζητήθηκε και ότι η αποδεδειγμένη απουσία του αναιρεσείοντος στο εξωτερικό (Ρωσία) και η εντεύθεν αδυναμία του να επικοινωνήσει με τον πληρεξούσιο δικηγόρο του και να του παράσχει την σχετική πληρεξουσιότητα, ενόψει του ότι το με ελληνικό νούμερο κινητό του αναιρεσείοντος δεν λειτουργούσε εντός της ρωσικής επικράτειας, δεν συνιστά λόγο ανωτέρας βίας. Προς θεμελίωση του παραδεκτού της κρινομένης αιτήσεως προβάλλεται έλλειψη νομολογίας επί των ζητημάτων που τίθενται με αυτήν.
5. Επειδή, στο άρθρο 89 του Κώδικα Διοικητικής Δικονομίας, ο οποίος κυρώθηκε με το άρθρο πρώτο του ν. 2717/1999 (Α΄ 97), προβλέπεται το ένδικο μέσο της ανακοπής ερημοδικίας και ορίζεται, ειδικότερα, ότι: «Ο διάδικος που δεν παραστάθηκε κατά τη συζήτηση ένδικου βοηθήματος ή μέσου επειδή δεν κλητεύτηκε ή δεν κλητεύτηκε νόμιμα, ή επειδή, αν και κλητεύτηκε νόμιμα, δεν μπόρεσε, λόγω ανώτερης βίας, να παρασταθεί, έχει δικαίωμα να ασκήσει, για τους λόγους αυτούς, κατά της σχετικής απόφασης, ανακοπή». Περαιτέρω, στο άρθρο 91 του ιδίου Κώδικα ορίζεται ότι: «Αν ο λόγος της ανακοπής κριθεί βάσιμος, το δικαστήριο εξαφανίζει την απόφαση και προχωρεί στην εκδίκαση της διαφοράς». Κατά την έννοια των ανωτέρω διατάξεων, δικαίωμα να ασκήσει ανακοπή ερημοδικίας έχει ο μη παραστάς διάδικος, όχι μόνον εάν η μη παράστασή του οφείλεται σε παντελή έλλειψη κλήτευσής του ή σε μη νόμιμη ή μη εμπρόθεσμη κλήτευσή του, αλλά και όταν αυτός κλητεύθηκε μεν νομίμως, δεν μπόρεσε, όμως, να παραστεί για λόγους ανωτέρας βίας, η οποία μπορεί να συντρέχει είτε στο πρόσωπο του ιδίου του διαδίκου είτε στο πρόσωπο του πληρεξουσίου δικηγόρου του. Συνιστά δε ανωτέρα βία κάθε γεγονός απρόβλεπτο, το οποίο δεν μπορούσε να αποτραπεί ακόμη και με μέτρα εξαιρετικής επιμέλειας και σύνεσης και το οποίο, στη συγκεκριμένη περίπτωση, κατέστησε αδύνατη την παράσταση του διαδίκου κατά τη διεξαχθείσα συζήτηση ενώπιον του διοικητικού δικαστηρίου (ΣτΕ 512/2017, 693/2014).
6. Επειδή, ανεξαρτήτως του εάν με την κρινόμενη αίτηση τίθεται νομικό ζήτημα, αναφερόμενο στο νομικό χαρακτηρισμό ως “ανωτέρας βίας” των πραγματικών περιστατικών που το δικάσαν διοικητικό δικαστήριο δέχθηκε ανελέγκτως (πρβλ. ΣτΕ 550/2015 7μ., 582-7/2015 7μ., 398/2016), για το οποίο, κατά τα προβαλλόμενα, δεν υφίσταται νομολογία, δηλαδή δεν υφίστανται αποφάσεις, στις οποίες πραγματικά περιστατικά όμοια ή ουσιωδώς παρεμφερή με αυτά που ανελέγκτως έγιναν εν προκειμένω δεκτά με την αναιρεσιβαλλόμενη απόφαση να έχουν χαρακτηριστεί ως “ανωτέρα βία” (πρβλ. ΣτΕ 2709/2016), πάντως, η εν προκειμένω αποδεδειγμένη, απουσία του αναιρεσείοντος στη Ρωσία, κατά το χρονικό διάστημα από 12.11 έως 12.12.2013, στο οποίο περιλαμβανόταν και η ημέρα της ορισθείσης μετ’ αναβολή δικασίμου για τη συζήτηση της προσφυγής του κατά της ένδικης καταλογιστικής πράξης (4.12.2013), και η επικαλούμενη από αυτόν αορίστως και αναποδείκτως αδυναμία επικοινωνίας του με την πληρεξούσια δικηγόρο του, ούτως ώστε να την νομιμοποιήσει για να παρασταθεί κατά τη δικάσιμο αυτή στη δίκη επί της προσφυγής του, οφειλόμενη, κατ' αυτόν, στο γεγονός και μόνον ότι «το ελληνικό κινητό του τηλέφωνο δεν λειτουργούσε εντός της ρωσικής επικράτειας», δεν συνιστούν λόγο ανωτέρας βίας, όπως νομίμως κρίθηκε με την αναιρεσιβαλλόμενη απόφαση. Συνεπώς, τα περί του αντιθέτου προβαλλόμενα με την κρινόμενη αίτηση είναι απορριπτέα ως αβάσιμα. ΄Αλλωστε, και στην παρούσα αναιρετική δίκη ο αναιρεσείων νομιμοποίησε τη δικηγόρο που τον εκπροσώπησε με πληρεξούσιο που συνετάγη την 19-10-2017 στο Γενικό Πρόξενο της Ελλάδας στο Νοβοροσσίσκ.
7. Επειδή, περαιτέρω, απαραδέκτως με την κρινόμενη αίτηση επαναφέρονται ως λόγοι αναιρέσεως οι λόγοι που είχε προβάλει ο αναιρεσείων με την ως άνω απορριφθείσα για τυπικό λόγο προσφυγή του κατά της καταλογιστικής πράξης, ήτοι: ι) παράλειψη κλήσεώς του σε ακρόαση πριν την έκδοση της καταλογιστικής πράξης, ιι) παράβαση δεδικασμένου, ενόψει της αμετάκλητης αθώωσής του για το αντίστοιχο ποινικό αδίκημα της λαθρεμπορίας, ιιι) έλλειψη νομικού και πραγματικού ερείσματος για τον ένδικο καταλογισμό και ιν) αναρμοδιότητα του Τελωνείου Θεσσαλονίκης να προβεί στην έκδοση της ένδικης καταλογιστικής πράξης. Τούτο δε διότι οι ως άνω λόγοι αναιρέσεως δεν αφορούν σε πλημμέλειες της αναιρεσιβαλλόμενης απόφασης, αλλά σε ενδεχόμενες πλημμέλειες της καταλογιστικής πράξης.
8. Επειδή, ενόψει των ανωτέρω, η κρινόμενη αίτηση είναι απορριπτέα στο σύνολό της.
Δια ταύτα
Απορρίπτει την αίτηση.
Διατάσσει την κατάπτωση του παραβόλου.
Επιβάλλει στον αναιρεσείοντα τη δικαστική δαπάνη του Δημοσίου, που ανέρχεται σε τετρακόσια εξήντα (460) ευρώ.
Η διάσκεψη έγινε στην Αθήνα στις 13 Δεκεμβρίου 2017 και η απόφαση δημοσιεύθηκε σε δημόσια συνεδρίαση της 28ης Δεκεμβρίου 2017.
Η Πρόεδρος του Β´ ΤμήματοςΗ Γραμματέας
Ε. Σάρπ Α. Ζυγουρίτσα
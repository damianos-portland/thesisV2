Λ.Κ.(m)
Αριθμός 3488/2017
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Δ΄
Συνεδρίασε δημόσια στο ακροατήριό του στις 28 Νοεμβρίου 2017, με την εξής σύνθεση: Ε. Αντωνόπουλος, Σύμβουλος της Επικρατείας, Προεδρεύων, ελλείποντος Προέδρου του Τμήματος και σε αναπλήρωση της αρχαιοτέρας του Συμβούλου, που είχε κώλυμα, Κ. Κουσούλης, Ο. Παπαδοπούλου, Σύμβουλοι, Ε. Σκούρα, Μ. Αθανασοπούλου, Πάρεδροι. Γραμματέας η Μ. Τσαπαρδώνη.
Για να δικάσει την από 20 Μαΐου 2013 αίτηση:
των: 1) ανώνυμης εταιρείας με την επωνυμία «Ραδιοτηλεοπτικές Επιχειρήσεις Αληθινό Ραδιόφωνο Ανώνυμη Εταιρεία» και το διακριτικό τίτλο «REAL FM A.E.», που εδρεύει στο Μαρούσι Αττικής (Λ. Κηφισίας 215) και 2) Σ. Χ. του Π., κατοίκου Αμαρουσίου Αττικής (……………………...), οι οποίοι δεν παρέστησαν, αλλά ο δικηγόρος που υπογράφει την αίτηση νομιμοποιήθηκε με συμβολαιογραφικό πληρεξούσιο,
κατά του Εθνικού Συμβουλίου Ραδιοτηλεόρασης (Ε.Σ.Ρ), που εδρεύει στην Αθήνα (Αμερικής 5), το οποίο παρέστη με την Αλεξάνδρα Δημητρακοπούλου, Πάρεδρο του Νομικού Συμβουλίου του Κράτους.
Με την αίτηση αυτή οι αιτούντες επιδιώκουν να ακυρωθεί η υπ’ αριθμ 139/2013 απόφαση του Εθνικού Συμβουλίου Ραδιοτηλεόρασης και κάθε άλλη σχετική πράξη ή παράλειψη της Διοικήσεως.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Μ. Αθανασοπούλου.
Κατόπιν το δικαστήριο άκουσε την αντιπρόσωπο του Ε.Σ.Ρ., η οποία ζήτησε την απόρριψη της υπό κρίση αιτήσεως.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της υπό κρίση αιτήσεως έχει καταβληθεί το νόμιμο παράβολο (1303006, 3631011/2013 ειδικά έντυπα παραβόλου σειράς Α΄).
2. Επειδή, με την υπό κρίση αίτηση ζητείται η ακύρωση της 139/11.3.2013 αποφάσεως του Εθνικού Συμβουλίου Ραδιοτηλεόρασης (ΕΣΡ), με την οποία επεβλήθη σε βάρος της πρώτης αιτούσης, ιδιοκτήτριας του ραδιοφωνικού σταθμού REAL FM, πρόστιμο ύψους 5.000 ευρώ, για παράβαση διατάξεων της ραδιοτηλεοπτικής νομοθεσίας. Με την ίδια απόφαση ορίσθηκε ότι η κύρωση αυτή είναι εκτελεστή και κατά του δευτέρου των αιτούντων, υπό την ιδιότητά του ως νομίμου εκπροσώπου της ως άνω εταιρείας.
3. Επειδή, προβάλλεται ότι η προσβαλλόμενη απόφαση του ΕΣΡ εξεδόθη με μη νόμιμη συγκρότηση λόγω της συμμετοχής, κατά την κρίσιμη συνεδρίαση της 11ης.3.2013, στη σύνθεση του συλλογικού αυτού οργάνου των Ι. Λ., Γ. Π., Ε.Δ. και Κ. Α., των οποίων η θητεία είχε λήξει στις 28.2.2012. Εν προκειμένω, η ανανεωθείσα δεύτερη τετραετής θητεία των μελών του ΕΣΡ Ι. Λ., Ε. Δ. και Γ. Π., η οποία είχε λήξει στις 28.2.2012, παρετάθη λόγω μη αντικαταστάσεώς τους κατ’ εφαρμογή της διατάξεως της παραγράφου 12 του άρθρου 110 του ν. 4055/2012 (Α΄ 51), καθώς και των διατάξεων των άρθρων 12 παρ.3 του ν. 4081/2012 (Α΄ 184), 166 παρ.3 ν. 4099/2012 (Α΄ 250) και του άρθρου δεύτερου του ν. 4126/2013 (Α΄ 49)· το χρονικό δε διάστημα των δώδεκα περίπου μηνών που μεσολάβησε από τη λήξη της θητείας των εν λόγω μελών μέχρι την έκδοση της προσβαλλομένης αποφάσεως στις 11.3.2013 δεν υπερβαίνει τον εύλογο χρόνο, κατά τον οποίο είναι συνταγματικώς ανεκτή η δια νόμου παράταση της ληξάσης θητείας αυτών (βλ. ΣτΕ Ολομ. 2583-2585, 2586-8/2017). Για τον ίδιο λόγο, ήτοι τη μη υπέρβαση του ευλόγου χρόνου από της λήξεως της τετραετούς θητείας του Κ. Α. στις 28.2.2012 μέχρι την έκδοση της προσβαλλομένης πράξεως, δεν γεννάται, εν πάση περιπτώσει, ζήτημα μη νομίμου συγκροτήσεως της Αρχής ως εκ της συμμετοχής του εν λόγω μέλους στην επίμαχη συνεδρίαση, ανεξαρτήτως της εφαρμογής της διατάξεως του εδαφίου β της παραγράφου 12 του άρθρου 110 του 
ν. 4055/2012, που παρατείνει τη θητεία του μέχρι την συμπλήρωση οκταετίας. Κατόπιν αυτών, ο προβαλλόμενος λόγος πρέπει να απορριφθεί.
4. Επειδή, στο άρθρο 8 του ν. 2328/1995 (Α΄ 159), το οποίο καθορίζει τις βασικές αρχές που διέπουν τις εκπομπές των ραδιοφωνικών σταθμών, καθώς και τις ραδιοφωνικές διαφημίσεις, ορίζονται τα εξής: «1. Οι εκπομπές (περιλαμβανομένων και των διαφημίσεων) όλων των ραδιοφωνικών σταθμών διέπονται από τις αρχές και τους κανόνες εκπομπών και διαφημίσεων που ισχύουν για τις εκπομπές της Ελληνικής Ραδιοφωνίας Τηλεόρασης Α.Ε. στο πλαίσιο του άρθρου 15 παράγραφος 2 του Συντάγματος και της οδηγίας 89/552/Ε.Ο.Κ. του Συμβουλίου των Ευρωπαϊκών Κοινοτήτων της 3.10.1989, που εφαρμόζεται αναλόγως και ως προς αυτούς. Η τήρηση των σχετικών υποχρεώσεων αποτελεί θεμελιώδη όρο της άδειας λειτουργίας του ραδιοφωνικού σταθμού … 3. Ως προς τη ραδιοφωνική διαφήμιση και τη χορηγία ραδιοφωνικών εκπομπών ισχύουν και εφαρμόζονται αναλόγως οι διατάξεις των παραγράφων 3 έως 9 και 11 του άρθρου 3 του νόμου αυτού. 4. … 5. Οι διατάξεις του άρθρου 4 του νόμου αυτού (περί των κυρώσεων που επιβάλλονται στους τηλεοπτικούς σταθμούς για παραβάσεις της ραδιοτηλεοπτικής νομοθεσίας) ισχύουν και ως προς τους τοπικούς ραδιοφωνικούς σταθμούς. Τα προβλεπόμενα στις παρ.1 και 2 του άρθρου 4 πρόστιμα, ως προς τους ραδιοφωνικούς σταθμούς κυμαίνονται μεταξύ ενός εκατομμυρίου (1.000.000) και δέκα εκατομμυρίων (10.000.000) δραχμών …». Οι παράγραφοι 3 έως 9 και 11 του άρθρου 3 του 
ν. 2328/1995, στις οποίες παρέπεμπε, κατά τα ανωτέρω, η παράγραφος 3 του άρθρου 8 του ιδίου νόμου και οι οποίες αφορούσαν τις τηλεοπτικές διαφημίσεις, καθώς και τη χορηγία τηλεοπτικών προγραμμάτων, καταργήθηκαν με το άρθρο 11 παρ.4 του π.δ. 100/2000 (Α΄ 98). Με το εν λόγω π. δ/μα μεταφέρθηκαν στην εσωτερική έννομη τάξη οι διατάξεις της οδηγίας 89/552/ΕΟΚ του Συμβουλίου «για το συντονισμό ορισμένων νομοθετικών, κανονιστικών και διοικητικών διατάξεων των κρατών μελών σχετικά με την άσκηση τηλεοπτικών δραστηριοτήτων» (ΕΕ L 298), όπως οι διατάξεις αυτές τροποποιήθηκαν με την οδηγία 97/36/ΕΚ του Ευρωπαϊκού Κοινοβουλίου και του Συμβουλίου [(EE L 202)∙ βλ. άρθρο 1 του π. δ/τος]. Στο άρθρο 2 περ. δ΄του ως άνω π. δ/τος παρατίθεται ο ορισμός της - απαγορευόμενης κατά το άρθρο 5 παρ.1 δ’ αυτού - συγκεκαλυμμένης διαφήμισης, ενώ στο άρθρο 6 του ως άνω π. δ/τος, το οποίο αποδίδει το άρθρο 17 της οδηγίας 89/552/ΕΟΚ, ορίζονται τα εξής ως προς την χορηγία τηλεοπτικών προγραμμάτων: «1. Επιτρέπεται η χορηγία των τηλεοπτικών προγραμμάτων εφόσον τηρούνται οι ακόλουθοι όροι και προϋποθέσεις: α) … β) Πρέπει να μπορούν να αναγνωρίζονται με σαφήνεια ως προγράμματα που αποτελούν αντικείμενο χορηγίας από το όνομα ή και το λογότυπο του χορηγού, που εμφανίζεται στην αρχή ή και στο τέλος των προγραμμάτων. Η διαρκής ή κατά διαστήματα αναγραφή της επωνυμίας ή του διακριτικού τίτλου του χορηγού και κατά μείζονα λόγο του σήματος προϊόντων ή υπηρεσιών, που προσφέρει ο χορηγός στην οθόνη κατά τη διάρκεια της εκπομπής, συνιστά διαφήμιση που υπάγεται σε όλους τους σχετικούς περιορισμούς ως προς την οικονομική μεταχείρισή της, τη διάρκεια και το περιεχόμενο. γ) Δεν πρέπει να παρακινούν στην αγορά ή μίσθωση των προϊόντων ή υπηρεσιών του χορηγού ή τρίτων, ιδίως με συγκεκριμένες αναφορές σε αυτά τα προϊόντα ή σε αυτές τις υπηρεσίες. δ) …». Εξ άλλου, και οι ανωτέρω διατάξεις του π.δ. 100/2000 καταργήθηκαν, με το άρθρο 31 του π.δ.109/2010 (Α΄ 190), από την έναρξη της ισχύος αυτού (19.12.2009, σύμφωνα με το άρθρο 32 του ιδίου διατάγματος). Με το ως άνω διάταγμα (π.δ. 109/2010) μεταφέρθηκε στην εσωτερική έννομη τάξη η οδηγία 2010/13/ΕΕ του Ευρωπαϊκού Κοινοβουλίου και του Συμβουλίου «για τον συντονισμό ορισμένων νομοθετικών, κανονιστικών και διοικητικών διατάξεων των κρατών μελών σχετικά με την παροχή υπηρεσιών οπτικοακουστικών μέσων» (ΕΕ L 95), με την οποία κωδικοποιήθηκαν οι διατάξεις της οδηγίας 89/552/ΕΟΚ, όπως είχαν τροποποιηθεί και καταργήθηκε η τελευταία αυτή οδηγία. Στο άρθρο 10 παρ. 1 περ α΄ του π.δ. 109/2010 (άρθρο 9 της οδηγίας 2010/13/ΕΕ) απαγορεύονται οι συγκεκαλυμμένες οπτικοακουστικές ανακοινώσεις, ενώ στο άρθρο 11 (άρθρο 10 της ίδιας Οδηγίας) περιελήφθησαν οι εξής ρυθμίσεις ως προς την χορηγία τηλεοπτικών προγραμμάτων και υπηρεσιών οπτικοακουστικών μέσων: «1. Οι υπηρεσίες οπτικοακουστικών μέσων ή τα προγράμματα που λαμβάνουν χορηγία πρέπει να πληρούν τις ακόλουθες απαιτήσεις: α) … β) δεν πρέπει να παρακινούν ευθέως σε αγορά ή μίσθωση προϊόντων ή υπηρεσιών μέσω συγκεκριμένων διαφημιστικών αναφορών σε αυτά τα προϊόντα ή τις υπηρεσίες, γ) οι θεατές πρέπει να ενημερώνονται σαφώς ότι τα συγκεκριμένα προγράμματα αποτελούν αντικείμενο χορηγίας. Τα προγράμματα αυτά πρέπει να επισημαίνονται σαφώς με την επωνυμία, το λογότυπο ή/και κάθε άλλο σύμβολο του χορηγού, όπως για παράδειγμα αναφορά στο προϊόν ή τα προϊόντα ή στην υπηρεσία ή τις υπηρεσίες με διακριτικό σήμα, κατά την έναρξη, το τέλος των προγραμμάτων και μία φορά κατά τη διάρκεια αυτών. 2 …».
5. Επειδή, από τον συνδυασμό των ανωτέρω παρατεθεισών διατάξεων των παραγράφων 1 και 3 του άρθρου 8 του ν. 2328/1995 συνάγεται ότι, κατά τη βούληση του νομοθέτη, ως προς την ραδιοφωνική διαφήμιση και την χορηγία των ραδιοφωνικών εκπομπών, εφαρμόζονται, κατ’ αρχήν, αναλόγως, πλην αντίθετης ρύθμισης, οι εκάστοτε ισχύουσες διατάξεις του εθνικού δικαίου και του δικαίου της Ευρωπαϊκής Ένωσης που διέπουν την τηλεοπτική διαφήμιση και την χορηγία των τηλεοπτικών προγραμμάτων. Συνεπώς, μετά την κατάργηση των παραγράφων 8 και 9 του άρθρου 3 του ν. 2328/1995, η διαφήμιση και η χορηγία των ραδιοφωνικών εκπομπών διείπετο, κατ’ ανάλογη εφαρμογή, αρχικώς από τις οικείες διατάξεις του π. δ/τος 100/2000, με το οποίο μεταφέρθηκε στην εσωτερική έννομη τάξη η οδηγία 97/36/ΕΚ, τροποποιητική της οδηγίας 89/552/ΕΟΚ [την ανάλογη εφαρμογή των διατάξεων της οποίας και επί των ραδιοφωνικών σταθμών προβλέπει ρητώς η παράγραφος 1 του άρθρου 8 του ν. 2328/1995], ενώ ήδη τα σχετικά ζητήματα ρυθμίζονται από τις ισχύουσες, κατά τον κρίσιμο, για την ένδικη υπόθεση, χρόνο, διατάξεις του π. δ/τος 109/2010, με το οποίο ενσωματώθηκαν οι αντίστοιχες διατάξεις της οδηγίας 2010/13/ΕΕ, κωδικοποιητικής της οδηγίας 89/552/ΕΟΚ. Σύμφωνα με τα προαναφερθέντα, οι ανωτέρω διατάξεις του π.δ. 109/2010 που διέπουν τη διαφήμιση και τη χορηγία των τηλεοπτικών προγραμμάτων, εφαρμόζονται, κατ’ αρχήν, αναλόγως, πλην αντίθετης ρύθμισης, και επί των ραδιοφωνικών εκπομπών, δυνάμει της παραπομπής των παρ.1 και 3 του άρθρου 8 του ν. 2328/1995, αδιαφόρως του ότι το πεδίο εφαρμογής της οδηγίας 2010/13/ΕΕ [όπως, άλλωστε, και της οδηγίας 89/552/ΕΟΚ] δεν καταλαμβάνει την παροχή ραδιοφωνικών υπηρεσιών [βλ. αιτιολογική σκέψη 23 του προοιμίου της Οδηγίας 2010/13/ΕΕ και βλ. ΣτΕ 1955/2015).
6. Επειδή, εν προκειμένω, από τα στοιχεία του φακέλου προκύπτει ότι η ένδικη κύρωση επιβλήθηκε στον ραδιοφωνικό σταθμό των αιτούντων για παράβαση των διατάξεων περί χορηγίας, με την αιτιολογία ότι κατά την διάρκεια ραδιοφωνικών εκπομπών που μεταδόθηκαν από τον σταθμό στις 3 και 4.7.2012, ο εκφωνητής δεν αρκέσθηκε στην αναφορά του χορηγού των εκπομπών (ιδιωτικού κολεγίου), αλλά παρουσίασε τις παρεχόμενες από αυτό υπηρεσίες και ανέφερε τους αριθμούς τηλεφώνου στην Αθήνα και τη Θεσσαλονίκη, κατά τρόπο που συνιστά παράβαση των διατάξεων των άρθρων 2 εδ. δ΄, 5 παρ.1 εδ. δ΄ και 6 παρ. 1 στοιχ. α΄, β΄ και γ΄, περί χορηγίας και συγκεκαλυμμένης διαφήμισης, του π.δ. 100/2000, οι οποίες, κατά την κρίση του ΕΣΡ, εξακολουθούν να ισχύουν προκειμένου περί ραδιοφωνικών σταθμών.
7. Επειδή, με την υπό κρίση αίτηση προβάλλεται ότι μη νομίμως επιβλήθηκε η ένδικη κύρωση κατ’ επίκληση των εν λόγω διατάξεων του π.δ. 100/2000. Τούτο διότι, σύμφωνα με τους ισχυρισμούς των αιτούντων, οι διατάξεις του εν λόγω προεδρικού διατάγματος καταργήθηκαν στο σύνολό τους με το άρθρο 31 του π.δ. 109/2010 και, συνεπώς, δεν ίσχυαν κατά τον χρόνο μεταδόσεως των επίμαχων εκπομπών. Περαιτέρω, οι αιτούντες ισχυρίζονται ότι η επιβολή κυρώσεως εις βάρος του σταθμού τους δεν ευρίσκει έρεισμα ούτε στις διατάξεις του π.δ. 109/2010, δεδομένου ότι οι διατάξεις του ως άνω προεδρικού διατάγματος δεν καταλαμβάνουν την παροχή ραδιοφωνικών υπηρεσιών. Ενόψει, όμως, όσων έγιναν δεκτά στην πέμπτη σκέψη και ανεξαρτήτως της ορθής ή μη μνείας των εφαρμοστέων διατάξεων στο κείμενο της προσβαλλομένης αποφάσεως, η πράξη αυτή δύναται κατ’ αρχήν να εύρει έρεισμα στις 
-αντιστοίχου περιεχομένου προς τις διατάξεις του π.δ. 100/2000- πράγματι εφαρμοστέες διατάξεις του π.δ. 109/2010 περί συγκεκαλυμμένης διαφημίσεως και χορηγίας. Ως εκ τούτου, ο προβαλλόμενος λόγος ακυρώσεως είναι απορριπτέος. Μη προβαλλομένου δε άλλου λόγου ως προς τη νομιμότητα της επιβληθείσης κυρώσεως, η υπό κρίση αίτηση αποβαίνει απορριπτέα στο σύνολό της.
Δ ι ά τ α ύ τ α
Απορρίπτει την υπό κρίση αίτηση.
Διατάσσει την κατάπτωση του παραβόλου.
Επιβάλλει στους αιτούντες την δικαστική δαπάνη του Δημοσίου, η οποία ανέρχεται στο ποσό των τετρακοσίων εξήντα (460) ευρώ.
Η διάσκεψη έγινε στην Αθήνα στις 29 Νοεμβρίου 2017
Ο Προεδρεύων ΣύμβουλοςΗ Γραμματέας
Ε. Αντωνόπουλος Μ. Τσαπαρδώνη
και η απόφαση δημοσιεύθηκε σε δημόσια συνεδρίαση της 28ης Δεκεμβρίου 2017.
Η Προεδρεύουσα ΣύμβουλοςΗ Γραμματέας
Αικ. ΧριστοφορίδουΕ. Καπίρη
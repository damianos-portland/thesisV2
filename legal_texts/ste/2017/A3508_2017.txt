Β.Κ.(m)
Αριθμός 3508/2017
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Δ΄
Συνεδρίασε δημόσια στο ακροατήριό του στις 24 Οκτωβρίου 2017, με την εξής σύνθεση: Αικ. Χριστοφορίδου, Σύμβουλος της Επικρατείας, Προεδρεύουσα, ελλείποντος Προέδρου του Τμήματος, Β. Κίντζιου, 
Ο. Παπαδοπούλου, Σύμβουλοι, Χ. Ευαγγελίου, Δ. Μαυροπόδη, Πάρεδροι. Γραμματέας η Ι. Παπαχαραλάμπους.
Για να δικάσει την από 21 Δεκεμβρίου 2015 αίτηση:
της Μ. Μ. του Η., κατοίκου Νέας Αγχιάλου, η οποία δεν παρέστη, αλλά ο δικηγόρος που υπογράφει την αίτηση νομιμοποιήθηκε με συμβολαιογραφικό πληρεξούσιο,
κατά των: 1) Υπουργού Εσωτερικών, ο οποίος παρέστη με τη Βασιλική Παπαλόη, Πάρεδρο του Νομικού Συμβουλίου του Κράτους και 2) Δήμου Βόλου, ο οποίος δεν παρέστη.
Με την αίτηση αυτή η αιτούσα επιδιώκει να ακυρωθούν: 1) η υπ' αριθμ. 8/2015 απόφαση της Ειδικής Επιτροπής του άρθρου 152 του 
ν. 3463/2006 Νομών Μαγνησίας και Καρδίτσας της Αποκεντρωμένης Διοίκησης Θεσσαλίας - Στερεάς Ελλάδας, 2) η υπ' αριθμ. 40/2015 απόφαση του Συμβουλίου της Δημοτικής Κοινότητας Νέας Αγχιάλου του Δήμου Βόλου και κάθε άλλη σχετική πράξη ή παράλειψη της Διοικήσεως.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Δ. Μαυροπόδη.
Κατόπιν το δικαστήριο άκουσε την αντιπρόσωπο του Υπουργού, η οποία αναφέρθηκε στην εισήγηση.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, με την υπ’ αριθμ. 17/2015 απόφαση του Συμβουλίου της Δημοτικής Κοινότητας Νομού Αγχιάλου χορηγήθηκε προέγκριση για τη λειτουργία καταστήματος υγειονομικού ενδιαφέροντος (εστιατορίου-καφετέριας), κειμένου στην οικοδομή όπου κατοικεί η αιτούσα. Η τελευταία υπέβαλε αίτηση ανάκλησης της απόφασης αυτής, η οποία απερρίφθη με την υπ’ αριθμ. 40/2015 απόφαση του Συμβουλίου της ως άνω Δημοτικής Κοινότητας. Η απόφαση αυτή ακυρώθηκε, κατ’ αποδοχήν προσφυγής της αιτούσης, με την υπ’ αριθμ. 1955/125418/18.8.2015 απόφαση του Γενικού Γραμματέα Αποκεντρωμένης Διοίκησης Θεσσαλίας-Στερεάς Ελλάδας. Ωστόσο, η τελευταία αυτή απόφαση ακυρώθηκε με την υπ’ αριθμ. 8/2015 απόφαση της Επιτροπής του άρθρου 152 του ν. 3463/2006 Νομών Μαγνησίας και Καρδίτσας, κατόπιν αποδοχής προσφυγής των δικαιούχων της προέγκρισης λειτουργίας του καταστήματος. Με το κρινόμενο ένδικο βοήθημα ζητείται η εξαφάνιση της τελευταίας αυτής αποφάσεως της Επιτροπής του άρθρου 152 του ν. 3463/2006, καθώς και της υπ’ αριθμ. 40/2015 αποφάσεως του Συμβουλίου της Δημοτικής Κοινότητας Νομού Αγχιάλου.
2. Επειδή, στην παράγραφο 3 του άρθρου 1 του ν. 1406/1983 
(Α΄ 182), η οποία προστέθηκε με την παράγραφο 4 του άρθρου 29 του 
ν. 2721/1999 (Α΄ 112), ορίζονται τα εξής: «Στη δικαιοδοσία των τακτικών διοικητικών δικαστηρίων υπάγονται, εκδικαζόμενες ως προσφυγές ουσίας, οι διαφορές που αναφύονται κατά την εφαρμογή της νομοθεσίας που αφορά: α) τη χορήγηση και την ανάκληση αδειών ίδρυσης και λειτουργίας και την επιβολή κυρώσεων κατά τη λειτουργία καταστημάτων και εργαστηρίων υγειονομικού ενδιαφέροντος… β) …». Κατά την παράγραφο 6 του ίδιου ως άνω άρθρου, η οποία προστέθηκε με το άρθρο 51 του ν. 3659/2008 (Α΄ 77) «Στη δικαιοδοσία των τακτικών διοικητικών δικαστηρίων υπάγονται, εκδικαζόμενες ως διαφορές ουσίας, όλες οι διαφορές που αναφύονται στις περιπτώσεις των παραγράφων 2, 3 και 4, ανεξάρτητα από την ιδιότητα εκείνου που ασκεί το οικείο ένδικο βοήθημα». Εξ άλλου, σύμφωνα με το άρθρο 7 παρ. 1 του κυρωθέντος με τον ν. 2717/1999 (Α΄ 97) Κώδικα Διοικητικής Δικονομίας «Αρμόδιο στον πρώτο, ή πρώτο και τελευταίο, βαθμό είναι το δικαστήριο στην περιφέρεια του οποίου εδρεύει η αρχή από πράξη, παράλειψη ή υλική ενέργεια οργάνου της οποίας δημιουργήθηκε η διαφορά. […] Η αρμοδιότητα αυτή διατηρείται και στις περιπτώσεις που, κατά των πράξεων ή παραλείψεων τούτων, ασκείται οποιαδήποτε διοικητική προσφυγή».
3. Επειδή, η ένδικη διαφορά ανεφύη κατά την εφαρμογή νομοθεσίας που αφορά στη χορήγηση αδειών λειτουργίας καταστημάτων υγειονομικού ενδιαφέροντος. Ως εκ τούτου, το ένδικο βοήθημα, το οποίο αποτελεί προσφυγή ουσίας, σύμφωνα με τις διατάξεις που παρατέθηκαν ανωτέρω, πρέπει να παραπεμφθεί στο κατά τόπο αρμόδιο Διοικητικό Πρωτοδικείο Βόλου, στην περιφέρεια του οποίου εδρεύει η αρχή που εξέδωσε την υποκείμενη σε προσφυγή υπ’ αριθμ. 40/2015 πράξη του Συμβουλίου της Δημοτικής Κοινότητας Νομού Αγχιάλου (άρθρο μόνο παρ. Α περ. 25 του π.δ. 404/1978, Α΄ 83).
Δ ι ά τ α ύ τ α
Παραπέμπει το κρινόμενο ένδικο βοήθημα στο Διοικητικό Πρωτοδικείο Βόλου.
Η διάσκεψη έγινε στην Αθήνα στις 25 Οκτωβρίου 2017
Η Προεδρεύουσα ΣύμβουλοςΗ Γραμματέας
Αικ. Χριστοφορίδου Ι. Παπαχαραλάμπους
και η απόφαση δημοσιεύθηκε σε δημόσια συνεδρίαση της 28ης Δεκεμβρίου 2017.
Η Προεδρεύουσα ΣύμβουλοςΗ Γραμματέας
Αικ. Χριστοφορίδου Ε. Καπίρη
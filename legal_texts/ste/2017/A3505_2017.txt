Ε.Σ.(m)
Αριθμός 3505/2017
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Δ΄
Συνεδρίασε δημόσια στο ακροατήριό του στις 21 Νοεμβρίου 2017, με την εξής σύνθεση: Αικ. Χριστοφορίδου, Σύμβουλος της Επικρατείας, Προεδρεύουσα, ελλείποντος Προέδρου του Τμήματος, Ηλ. Μάζος, 
Β Κίντζιου, Σύμβουλοι, Χ. Ευαγγελίου, Δ. Μαυροπόδη, Πάρεδροι. Γραμματέας η Ι. Παπαχαραλάμπους.
Για να δικάσει την από 26 Νοεμβρίου 2014 αίτηση:
του Δήμου Διονύσου Αττικής, ο οποίος δεν παρέστη,
κατά του Υπουργού Εσωτερικών και Διοικητικής Ανασυγκρότησης και ήδη Εσωτερικών, ο οποίος παρέστη με τον Γεώργιο Θεοδωρακόπουλο, Πάρεδρο του Νομικού Συμβουλίου του Κράτους.
Με την αίτηση αυτή ο αιτών Δήμος επιδιώκει να ακυρωθεί η υπ’ αριθμ. 10 (ΘΕΜΑ 1ο) απόφαση της Ειδικής Επιτροπής του αρ. 152 
του ν. 3463/06 της Αποκεντρωμένης Διοίκησης Αττικής και κάθε άλλη σχετική πράξη ή παράλειψη της Διοικήσεως.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Χ. Ευαγγελίου.
Κατόπιν το δικαστήριο άκουσε τον αντιπρόσωπο του Υπουργού, ο οποίος ζήτησε την απόρριψη της υπό κρίση αιτήσεως.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινόμενης αιτήσεως δεν απαιτείται η καταβολή παραβόλου.
2. Επειδή, με την κρινόμενη αίτηση ζητείται η ακύρωση της απόφασης υπ’ αριθμ. 10 (θέμα 1ο)/25.8.2014 της Επιτροπής του άρθρου 152 του ν. 3463/2006 της Αποκεντρωμένης Διοίκησης Αττικής (ΠΕ Πειραιώς, Νήσων και Ανατ. Αττικής), με την οποία απορρίφθηκε η 138/23.7.2014 προσφυγή του αιτούντος Δήμου κατά της 32294/24919/3.7.2014 απόφασης του Γενικού Γραμματέα Αποκεντρωμένης Διοίκησης Αττικής. Με την τελευταία αυτή πράξη ακυρώθηκε, κατόπιν αυτεπάγγελτου ελέγχου νομιμότητας, η 153/22.4.2014 (συνεδρίαση 12η/2014) απόφαση της Οικονομικής Επιτροπής του αιτούντος Δήμου περί κατακυρώσεως του πρόχειρου διαγωνισμού για την ανάθεση της εκτέλεσης των υπηρεσιών «Στείρωση και εμβολιασμός αδέσποτων ζώων», προϋπολογισμού 25.000 ευρώ συμπεριλαμβανομένου του ΦΠΑ, διάρκειας ενός έτους από την υπογραφή της σύμβασης, ο οποίος, κατά τα οριζόμενα στην 77/19.3.2014 απόφαση της Οικονομικής Επιτροπής περί εγκρίσεως των όρων της διακήρυξης του διαγωνισμού, διέπεται από τις διατάξεις του άρθρου 209 παρ. 1 έως 4 του ν. 3463/2006 (Α΄ 11) και τις διατάξεις του π.δ/τος 28/1980 «Περί εκτελέσεως έργων και προμηθειών των ΟΤΑ» (Α΄ 11). Η υπογραφή της σύμβασης έλαβε χώρα στις 6.5.2014, ενώ, όπως προκύπτει από τα στοιχεία του φακέλου, μετά την άσκηση της αιτήσεως ακυρώσεως, κατόπιν σχετικών διαγωνιστικών διαδικασιών, συνήφθησαν συμβάσεις για την παροχή των ίδιων υπηρεσιών κατά τα έτη 2015, 2016 και 2017 (βλ. τις από 6.10.2015, 20.5.2016, 8.9.2016 και 17.7.2017 συμβάσεις).
3. Επειδή, η διαφορά που ανέκυψε από την έκδοση της προσβαλλομένης αποφάσεως εντάσσεται στη διαδικασία δημόσιου διαγωνισμού που προηγείται της σύναψης διοικητικής σύμβασης για την ανάθεση των ως άνω υπηρεσιών. Ενόψει δε του αντικειμένου και του ύψους της προϋπολογισθείσας δαπάνης της σύμβασης, η υπό κρίση διαφορά δεν εμπίπτει στο πεδίο εφαρμογής του ν. 3886/2010 (Α΄ 173), αλλά υπάγεται ήδη, κατ’ άρθρο 47 παρ. 4 του ν. 3900/2010 (Α΄ 213) στην ακυρωτική αρμοδιότητα του Διοικητικού Εφετείου Αθηνών, στο οποίο και θα έπρεπε να παραπεμφθεί (πρβλ. ΣτΕ 4169/2014, 2543/2014, 3872/2012 κλπ). Το Δικαστήριο, όμως, εκτιμώντας τις περιστάσεις, κρίνει, ενόψει και των οριζομένων στο άρθρο 34 παρ. 1 εδ. τελευταίο του 
ν. 1968/1991 (Α΄ 150), ότι συντρέχει περίπτωση να κρατηθεί και να εκδικασθεί από αυτό η κρινόμενη αίτηση.
4. Επειδή, το δικόγραφο της υπό κρίση αιτήσεως υπογράφεται από δικηγόρο ως πληρεξούσιο του αιτούντος Δήμου. Κατά τη συζήτηση, όμως, της υπόθεσης στο ακροατήριο ο αιτών δεν παρέστη με πληρεξούσιο δικηγόρο, ούτε εμφανίσθηκε νόμιμος εκπρόσωπος αυτού για να δηλώσει ότι εγκρίνει την άσκηση της αιτήσεως, δεν προσκομίσθηκε δε, έως την συζήτηση της υποθέσεως, πράξη περί παροχής πληρεξουσιότητος στον υπογράφοντα το δικόγραφο της αιτήσεως δικηγόρο ή έγγραφο προβλεπόμενο στο άρθρο 96 παρ. 2 του Κώδικος Πολιτικής Δικονομίας (πδ 503/1985, Α΄ 182) ή απόφαση της Οικονομικής Επιτροπής για την άσκηση της αιτήσεως, κατά το άρθρο 72 παρ. 1 περ. ιγ΄ και ιε' του ισχύοντος κατά την συζήτηση της υποθέσεως ν. 3852/2010 (Α΄ 87). Συνεπώς, η υπό κρίση αίτηση ακυρώσεως πρέπει να απορριφθεί ως απαράδεκτη, συμφώνα με το άρθρο 27 παρ. 1 και 2 του π.δ/τος 18/1989 (Α΄ 8), όπως οι παράγραφοι αυτές αντικατεστάθησαν με το άρθρο 4 παρ. 2 του ν. 2479/1997 (Α΄ 67).
Δ ι ά τ α ύ τ α
Απορρίπτει την υπό κρίση αίτηση.
Επιβάλλει σε βάρος του αιτούντος τη δικαστική δαπάνη του Δημοσίου, η οποία ανέρχεται στο ποσό των τετρακοσίων εξήντα (460) ευρώ.
Η διάσκεψη έγινε στην Αθήνα στις 22 Νοεμβρίου 2017
Η Προεδρεύουσα ΣύμβουλοςΗ Γραμματέας
Αικ. Χριστοφορίδου Ι. Παπαχαραλάμπους
και η απόφαση δημοσιεύθηκε σε δημόσια συνεδρίαση της 28ης Δεκεμβρίου 2017.
Η Προεδρεύουσα ΣύμβουλοςΗ Γραμματέας
Αικ. ΧριστοφορίδουΕ. Καπίρη
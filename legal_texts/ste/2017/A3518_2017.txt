Β.Κ.(m)
Αριθμός 3518/2017
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Ε΄
Συνεδρίασε δημόσια στο ακροατήριό του στις 27 Σεπτεμβρίου 2017, με την εξής σύνθεση: Ι. Μαντζουράνης, Σύμβουλος της Επικρατείας, Προεδρεύων, σε αναπλήρωση του Προέδρου του Τμήματος και του αρχαιοτέρου του Συμβούλου, που είχαν κώλυμα, Χρ. Ντουχάνης, 
Μ. Σωτηροπούλου, Σύμβουλοι, Χρ. Παπανικολάου, Α. Σκούφαλος, Πάρεδροι. Γραμματέας ο Δ. Λαγός.
Για να δικάσει την από 24 Σεπτεμβρίου 2013 αίτηση:
του Δήμου Βάρης - Βούλας - Βουλιαγμένης Αττικής, ο οποίος παρέστη με τον δικηγόρο Δημήτριο Παπαβασιλείου (Α.Μ. 12587), που τον διόρισε με απόφαση η Οικονομική του Επιτροπή,
κατά των: 1) Υπουργού Περιβάλλοντος και Ενέργειας, ο οποίος παρέστη με τον Παναγιώτη Δούκα, Πάρεδρο του Νομικού Συμβουλίου του Κράτους και 2) Εκκλησίας της Ελλάδος, η οποία παρέστη με τους δικηγόρους: α) Δημήτριο Πωβαρέτο (Α.Μ. 26030) και β) Ιωάννη Σούζα (Α.Μ. 27477), που τους διόρισε με πληρεξούσιο.
Με την αίτηση αυτή ο αναιρεσείων Δήμος επιδιώκει να αναιρεθεί η υπ' αριθμ. 15/2013 απόφαση του Διοικητικού Πρωτοδικείου Πειραιά.
Η εκδίκαση άρχισε με την ανάγνωση της εκθέσεως του εισηγητή, Παρέδρου Χρ. Παπανικολάου.
Κατόπιν το δικαστήριο άκουσε τον πληρεξούσιο του αναιρεσείοντος Δήμου, ο οποίος ανέπτυξε και προφορικά τους προβαλλόμενους λόγους αναιρέσεως και ζήτησε να γίνει δεκτή η αίτηση, τους πληρεξουσίους της Εκκλησίας της Ελλάδος και τον αντιπρόσωπο του Υπουργού, οι οποίοι ζήτησαν την απόρριψή της.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, με την κρινόμενη αίτηση, η οποία ασκείται κατά τον νόμο ατελώς, ζητείται η αναίρεση της 15/2013 απόφασης του Διοικητικού Πρωτοδικείου Αθηνών, με την οποία έγινε εν μέρει δεκτή προσφυγή της Εκκλησίας της Ελλάδος, καθ’ ο μέρος η προσφυγή στρεφόταν κατά του Δημοσίου, βεβαιώθηκε ότι επήλθε αυτοδικαίως άρση της ρυμοτομικής απαλλοτρίωσης έκτασης κειμένης στο Ο.Τ. 100-101 του ρυμοτομικού σχεδίου του Δήμου Βουλιαγμένης και η υπόθεση αναπέμφθηκε στη Διοίκηση, προκειμένου να κριθεί αν συντρέχει νόμιμη περίπτωση τροποποίησης του σχεδίου. Ειδικότερα, με την αναιρεσιβαλλόμενη απόφαση κρίθηκε ότι η Διοίκηση όφειλε να αποδεχθεί το αίτημα της άρσης, δοθέντος ότι: α) το ρυμοτομικό βάρος διατηρήθηκε για διάστημα μεγαλύτερο από οκτώ έτη από την κήρυξη της απαλλοτρίωσης του χώρου ως χώρου κοινόχρηστου πρασίνου (7747/318/9.3.1995 απόφαση του Περιφερειακού Διευθυντή Ανατολικής Αττικής, Δ΄ 200/4.4.1995) έως την υποβολή της αίτησης για την άρση (17.4.2003), β) η Διοίκηση δεν προέβη στις απαραίτητες ενέργειες για την προώθηση της διαδικασίας, γ) το Δημόσιο δεν απέδειξε ότι συνέτρεχαν ιδιαίτερες συνθήκες που θα δικαιολογούσαν τη διατήρηση του βάρους, δ) δεν προκύπτει ότι το συγκεκριμένο ακίνητο κατέστη κοινόχρηστος χώρος βάσει της διάταξης του άρθρου 28 του ν. 1337/1983 και ε) εάν πράγματι συντρέχουν λόγοι δημοσίου συμφέροντος που επιβάλουν τη διατήρηση του χώρου ως κοινόχρηστου, η Διοίκηση μπορεί να επανεπιβάλει την απαλλοτρίωση. Εξάλλου, με την αναιρεσιβαλλόμενη απόφαση η προσφυγή απορρίφθηκε ως απαράδεκτη κατά το μέρος που στρεφόταν κατά του Δήμου Βάρης – Βούλας – Βουλιαγμένης. Το δικάσαν πρωτοδικείο εφήρμοσε τις διατάξεις του Κώδικα Διοικητικής Δικονομίας (ν. 2717/1999, Α΄ 97), οι οποίες ορίζουν ότι στη δίκη που δημιουργείται επί προσφυγής παθητικώς νομιμοποιείται το Δημόσιο ή το νομικό πρόσωπο δημοσίου δικαίου, στο οποίο ανήκει το όργανο που εξέδωσε την πράξη ή που παρά το νόμο παρέλειψε την έκδοσή της (άρθρο 65 παρ. 1) και ότι η πρόσθετη παρέμβαση στη ως άνω δίκη ασκείται εγγράφως με την κατάθεση και κοινοποίηση δικογράφου (άρθρα 113, 114 παρ. 2, 126 παρ. 3, όπως η παρ. 2 του άρθρου 114 ίσχυε μετά την τροποποίησή της με το άρθρο 11 παρ. 2 του ν. 3659/2008, Α΄ 77), σε συνδυασμό με το άρθρο 11 παρ. 4 του ν. Κώδικα Απαλλοτριώσεων (ν. 2882/2001, Α΄ 17) και, επικαλούμενο τα κριθέντα με την 3352/2009 απόφαση του Συμβουλίου της Επικρατείας, έκρινε ότι επί προσφυγής κατά παράλειψης της Διοίκησης να άρει ρυμοτομική απαλλοτρίωση που επιβλήθηκε με την έγκριση σχεδίου πόλεως για τη δημιουργία κοινόχρηστου χώρου, ο ενδιαφερόμενος για τη διατήρηση της απαλλοτρίωσης οργανισμός τοπικής αυτοδιοίκησης δεν είναι κύριος διάδικος, ακόμη και όταν η προσφυγή στρέφεται κατ’ αυτού, έχει όμως, δικαίωμα να ασκήσει παρέμβαση, σύμφωνα με τις διατάξεις του Κώδικα Διοικητικής Δικονομίας. Περαιτέρω το δικάσαν πρωτοδικείο λαμβάνοντας υπόψη ότι ο Δήμος Βάρης – Βούλας – Βουλιαγμένης δεν άσκησε παρέμβαση, έκρινε ότι η παράστασή του ήταν άκυρη, δεδομένου ότι αυτός δεν ήταν κύριος διάδικος και απέβαλε αυτόν από τη δίκη.
2. Επειδή, με το άρθρο 12 παρ. 1 του ν. 3900/2010 (Α΄ 213) αντικαταστάθηκαν οι παράγραφοι 3 και 4 του άρθρου 53 του π.δ. 18/1989 (Α΄ 8) και στη συνέχεια με το άρθρο 15 παρ. 2 του ν. 4446/2016 (Α΄ 240/22.12.2016) αντικαταστάθηκε η παρ. 3 του εν λόγω άρθρου 53 ως εξής: “3. Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. Το απαράδεκτο του προηγουμένου εδαφίου καλύπτεται, εάν μέχρι την πρώτη συζήτηση της υπόθεσης περιέλθει εγγράφως σε γνώση του δικαστηρίου με πρωτοβουλία του διαδίκου, ακόμη και αν δεν γίνεται επίκλησή της στο εισαγωγικό δικόγραφο, απόφαση του Συμβουλίου της Επικρατείας, ή άλλου ανωτάτου δικαστηρίου είτε ανέκκλητη απόφαση διοικητικού δικαστηρίου, που είναι αντίθετη με την προσβαλλομένη απόφαση. 4. Δεν επιτρέπεται η άσκηση αίτησης αναιρέσεως, όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ, εκτός αν προσβάλλονται αποφάσεις που εκδίδονται επί προσφυγών ουσίας, εφόσον αφορούν περιοδικές παροχές ή τη θεμελίωση του δικαιώματος σε σύνταξη ή τη θεμελίωση του δικαιώματος σε εφάπαξ παροχή και τον καθορισμό του ύψους της…”. Κατά την έννοια των ανωτέρω διατάξεων, επί διαφοράς που δεν έχει άμεσο χρηματικό αντικείμενο ο αναιρεσείων βαρύνεται δικονομικώς με την υποχρέωση, επί ποινή ολικού ή μερικού απαραδέκτου της αιτήσεώς του, να τεκμηριώσει με ειδικούς και συγκεκριμένους ισχυρισμούς που περιλαμβάνει στο εισαγωγικό δικόγραφο ότι με καθέναν από τους προβαλλόμενους λόγους τίθεται συγκεκριμένο νομικό ζήτημα, κρίσιμο για την επίλυση της ενώπιον του Δικαστηρίου αγομένης διαφοράς, επί του οποίου είτε (α) δεν υπάρχει νομολογία του Συμβουλίου της Επικρατείας, είτε (β) οι σχετικές κρίσεις και παραδοχές της προσβαλλόμενης απόφασης, έρχονται σε αντίθεση είτε προς παγιωμένη ή πάντως μη ανατραπείσα νομολογία του Συμβουλίου της Επικρατείας ή άλλου ανωτάτου δικαστηρίου είτε, ελλείψει αυτών, προς ανέκκλητη απόφαση διοικητικού δικαστηρίου (ΣτΕ 4877/2012 7μ., 4163/2012 7μ., 324/2017, 2561/2016, 2172/2015).
3. Επειδή, στην παρ. 1 του άρθρου 53 του π.δ. 18/1989 ορίζεται ότι: «Δικαίωμα να ασκήσει αίτηση αναιρέσεως έχει κάθε διάδικος που μετέσχε στην ουσιαστική δίκη, κατά την οποία έχει εκδοθεί η αναιρεσιβαλλόμενη απόφαση και έχει ηττηθεί εν όλω ή εν μέρει». Όπως έχει κριθεί, καθ’ ερμηνεία της ανωτέρω διατάξεως, διάδικος ο οποίος κρίθηκε με την αναιρεσιβαλλόμενη απόφαση ότι δεν νομιμοποιείται παθητικώς στην δίκη ενώπιον του διοικητικού δικαστηρίου, νομιμοποιείται, κατ’ αρχήν, να ασκήσει την αίτηση αναιρέσεως κατά της απόφασης αυτής που τον θίγει και να προβάλλει λόγους αναιρέσεως που πλήττουν μόνον την κρίση περί αποβολής του από τη δίκη (ΣτΕ 2425/2015, 2802/2014).
4. Επειδή, η κρινόμενη αίτηση ασκήθηκε στις 27.9.2013 και, επομένως, διέπεται από τις παραπάνω διατάξεις του άρθρου 12 του 
ν. 3900/2010, η δε υπόθεση δεν έχει άμεσο χρηματικό αντικείμενο. Με την αίτηση αναιρέσεως προβάλλεται ότι η απόρριψη της προσφυγής, κατά το μέρος που στρεφόταν κατά του αναιρεσείοντος, ως παθητικώς ανομιμοποίητης και η αποβολή αυτού από την πρωτοβάθμια δίκη έρχονται σε αντίθεση προς τον νόμο, το Σύνταγμα και την ΕΣΔΑ, διότι αποστέρησαν τον Δήμο από το δικαίωμα δικαστικής προστασίας. Προβάλλεται, ειδικότερα, ότι ο Δήμος είχε καταστεί διάδικος τόσο ως καθ’ ού φερόμενος στο δικόγραφο της προσφυγής όσο και διότι παραστάθηκε ενώπιον του Διοικητικού Πρωτοδικείου Αθηνών, στο οποίο αρχικώς είχε εισαχθεί η υπόθεση και, ακολούθως, ενώπιον του δικάσαντος Διοικητικού Πρωτοδικείου Πειραιώς ασκώντας μη έγγραφη παρέμβαση. Ανεξαρτήτως, όμως, του ότι δεν γίνεται αναφορά στον ν. 3900/2010 και στη συνδρομή των προϋποθέσεων παραδεκτού της αιτήσεως αναιρέσεως από την άποψη αυτή, πέραν της αναφοράς στο τέλος του δικογράφου ότι “δεν υφίσταται σχετική νομολογία του ΣτΕ”, η επίμαχη κρίση του Διοικητικού Πρωτοδικείου περί ελλείψεως παθητικής νομιμοποίησης του αναιρεσείοντος είναι σύμφωνη με τα κριθέντα με την 3352/2009 απόφαση του Δικαστηρίου, μνεία της οποίας γίνεται στην αναιρεσιβαλλόμενη απόφαση, και με την οποία επικυρώθηκε κρίση του δικαστηρίου της ουσίας ότι στη δίκη επί προσφυγής κατά παράλειψης της Διοίκησης να άρει ρυμοτομική απαλλοτρίωση ο ενδιαφερόμενος για τη διατήρηση της απαλλοτρίωσης οργανισμός τοπικής αυτοδιοίκησης δεν είναι κύριος διάδικος ακόμη και όταν η προσφυγή στρέφεται κατ’ αυτού, για να καταστεί δε κύριος διάδικος, πρέπει να ασκήσει παρέμβαση (βλ. ΣτΕ 4682/2015). Περαιτέρω, ο αναιρεσείων με το από 20.9.2017 υπόμνημά του προβάλλει αντίθεση της αναιρεσιβαλλόμενης απόφασης προς αποφάσεις του Συμβουλίου της Επικρατείας και προς αποφάσεις διοικητικών δικαστηρίων. Ανεξαρτήτως, όμως του παραδεκτού προβολής του ανωτέρω ισχυρισμού, καθόσον ο αναιρεσείων δεν είχε επικαλεστεί στο δικόγραφο της αιτήσεως αναιρέσεως αντίθεση της αναιρεσιβαλλόμενης απόφασης προς νομολογία αλλά έλλειψη νομολογίας, ο εν λόγω ισχυρισμός δεν θα ήταν ικανός ούτως ή άλλως να θεραπεύσει το απαράδεκτο του λόγου αναιρέσεως. Τούτο δε διότι οι αποφάσεις του Συμβουλίου της Επικρατείας και των διοικητικών δικαστηρίων, τις οποίες προσκομίζει και επικαλείται ο αναιρεσείων είτε δεν έχουν ως αντικείμενο την άρση ρυμοτομικών απαλλοτριώσεων (1688, 1689/2015 αποφάσεις Συμβουλίου της Επικρατείας, 657, 658, 659/2016, 1048, 1049, 1050/2015 και 592/2004, 593/2004 αποφάσεις Διοικητικού Εφετείου Πειραιώς, 2340, 2341/2016 αποφάσεις Διοικητικού Πρωτοδικείου Πειραιώς) είτε έχουν ως αντικείμενο την άρση ρυμοτομικών απαλλοτριώσεων (3063/2001 και 4087/2005 αποφάσεις Συμβουλίου της Επικρατείας, 231/2003 απόφαση Διοικητικού Εφετείου Πειραιώς) αλλά ο Δήμος είχε μετάσχει στην πρωτοβάθμια δίκη χωρίς το ζήτημα της παθητικής του νομιμοποίησης να εξεταστεί από το δικαστήριο της ουσίας (βλ. ΣτΕ 4682/2015). Τέλος, ούτε η 240/2009 αμετάκλητη απόφαση του Διοικητικού Πρωτοδικείου Ρόδου, στην οποία έγινε δεκτός με ρητή κρίση ως παθητικώς νομιμοποιούμενος Δήμος σε δίκη επί προσφυγής κατά άρνησης άρσης ρυμοτομικής απαλλοτρίωσης, θεραπεύει το απαράδεκτο του λόγου αναιρέσεως, εφόσον υφίσταται απόφαση ανωτάτου δικαστηρίου (ΣτΕ 3352/2009), η οποία, με ρητή σκέψη, έκρινε τα αντίθετα. Ενόψει των παραπάνω, ο προβαλλόμενος λόγος αναιρέσεως πρέπει να απορριφθεί ως απαράδεκτος.
5. Επειδή, υπό τα ανωτέρω δεδομένα αυτά, εφόσον δηλαδή ο αναιρεσείων δεν κατέστη διάδικος ενώπιον του Διοικητικού Πρωτοδικείου Πειραιώς, απαραδέκτως προβάλλονται οι υπόλοιποι λόγοι αναιρέσεως (ΣτΕ 2425/2015, 860/2008).
6. Επειδή, κατόπιν τούτων, η κρινόμενη αίτηση αναιρέσεως πρέπει να απορριφθεί στο σύνολό της.
Δ ι ά τ α ύ τ α
Απορρίπτει την αίτηση.
Επιβάλλει εις βάρος του αναιρεσείοντος τη δικαστική δαπάνη των αναιρεσιβλήτων Ελληνικού Δημοσίου και Εκκλησίας της Ελλάδος, ύψους, για τον καθένα από αυτούς, τετρακοσίων εξήντα (460) ευρώ.
Η διάσκεψη έγινε στην Αθήνα στις 12 Οκτωβρίου 2017
Ο Προεδρεύων ΣύμβουλοςΟ Γραμματέας
Ι. Μαντζουράνης Δ. Λαγός
και η απόφαση δημοσιεύθηκε σε δημόσια συνεδρίαση στις 29 Δεκεμβρίου 2017.
Ο Πρόεδρος του Ε´ ΤμήματοςΗ Γραμματέας
Αθ. ΡάντοςΜ. Βλασερού
ΣΤΟ ΟΝΟΜΑ ΤΟΥ ΕΛΛΗΝΙΚΟΥ ΛΑΟΥ
Εντέλλεται προς κάθε δικαστικό επιμελητή να εκτελέσει όταν του το ζητήσουν την παραπάνω απόφαση, τους Εισαγγελείς να ενεργήσουν κατά την αρμοδιότητά τους και τους Διοικητές και τα άλλα όργανα της Δημόσιας Δύναμης να βοηθήσουν όταν τους ζητηθεί.
Η εντολή πιστοποιείται με τη σύνταξη και την υπογραφή του παρόντος.
Αθήνα, ..............................................
Ο Πρόεδρος του Ε΄ Τμήματος Η Γραμματέας
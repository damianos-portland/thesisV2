Ε.Κ. (m)
Αριθμός 3532/2017
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Ε΄
Συνεδρίασε δημόσια στο ακροατήριό του στις 6 Μαΐου 2015, με την εξής σύνθεση: Αγγ. Θεοφιλοπούλου, Αντιπρόεδρος, Πρόεδρος του 
Ε΄ Τμήματος, Μ. - Ελ. Κωνσταντινίδου, Αντ. Ντέμσιας, Θ. Αραβάνης, 
Χρ. Ντουχάνης, Σύμβουλοι, Δ. Βασιλειάδης, Χρ. Παπανικολάου, Πάρεδροι. Γραμματέας η Ειρ. Δασκαλάκη.
Για να δικάσει την από 1η Οκτωβρίου 2007 αίτηση:
των: 1) Αστικής και μη Κερδοσκοπικής Εταιρείας με την επωνυμία «ΟΙΚΟΛΟΓΙΚΗ ΚΙΝΗΣΗ ΑΝΤΙΚΥΡΑΣ» υπό τον τίτλο «Η ΑΡΤΕΜΙΣ», που εδρεύει στην Αντίκυρα Βοιωτίας (Αθανασίου Διάκου 6), κλπ. (συνολικά 19 αιτ.),
κατά των: 1) Υπουργού Περιβάλλοντος, Ενέργειας και Κλιματικής Αλλαγής, ο οποίος παρέστη με τον Κωνσταντίνο Βαρδακαστάνη, Πάρεδρο του Νομικού Συμβουλίου του Κράτους και 2) Υπουργού Ανάπτυξης και Ανταγωνιστικότητας, ο οποίος παρέστη με τον Αλέξανδρο Σταυράκη, Πάρεδρο του Νομικού Συμβουλίου του Κράτους,
και κατά των παρεμβαινουσών: 1) Ανώνυμης Εταιρείας με την επωνυμία «Αλουμίνιον ΑΕ», η οποία παρέστη με τον δικηγόρο Γεώργιο Δελλή (Α.Μ. 15582), που δήλωσε στο ακροατήριο την αλλαγή της επωνυμίας σε Ανώνυμη Εταιρεία με την επωνυμία «ΑΛΟΥΜΙΝΙΟΝ ΤΗΣ ΕΛΛΑΔΟΣ ΒΙΟΜΗΧΑΝΙΚΗ ΚΑΙ ΕΜΠΟΡΙΚΗ ΑΝΩΝΥΜΟΣ ΕΤΑΙΡΕΙΑ ΒΕΑΕ», που εδρεύει στο Μαρούσι Αττικής (Αρτέμιδος 8), ο οποίος νομιμοποιήθηκε στην πρώτη επ' ακροατηρίου συζήτηση και 2) Ανώνυμης Εταιρείας με την επωνυμία «ENDESA HELLAS ΑΝΩΝΥΜΗ ΕΤΑΙΡΕΙΑ ΠΑΡΑΓΩΓΗΣ ΚΑΙ ΕΜΠΟΡΙΑΣ ΗΛΕΚΤΡΙΚΗΣ ΕΝΕΡΓΕΙΑΣ» και ήδη «PROTERGIA ΘΕΡΜΟΗΛΕΚΤΡΙΚΗ ΑΓΙΟΥ ΝΙΚΟΛΑΟΥ ΑΝΩΝΥΜΗ ΕΤΑΙΡΕΙΑ ΠΑΡΑΓΩΓΗΣ ΚΑΙ ΠΡΟΜΗΘΕΙΑΣ ΗΛΕΚΤΡΙΚΗΣ ΕΝΕΡΓΕΙΑΣ», που εδρεύει στο Μαρούσι Αττικής (Αρτέμιδος 8), η οποία παρέστη με τον ίδιο ως άνω δικηγόρο Γεώργιο Δελλή, που νομιμοποιήθηκε στην πρώτη επ' ακροατηρίου συζήτηση.
Με την αίτηση αυτή οι αιτούντες επιδιώκουν να ακυρωθούν: 1) η υπ’ αριθμ. 160645/14.7.2006 κοινή απόφαση των Υπουργών Περιβάλλοντος, Χωροταξίας και Δημοσίων Έργων και Ανάπτυξης, ως και της τροποποιητικής αυτής υπ’ αριθμ. ΑΠ.Δ5/ΗΛ/Γ/Φ.28/20282/8.12.2006 σχετικής απόφασης, 2) η υπ’ αριθμ. ΑΠ.Δ5-ΗΛ/Γ/Φ.26/2493/25195/55Ε/ 8.1.2007 απόφαση του Γενικού Γραμματέα του Υπουργείου Ανάπτυξης, 3) η υπ’ αριθμ. ΑΠ/Δ5/ΗΛ/Γ/Φ.28/2661/141/Π/8.7.2005 απόφαση του Υφυπουργού Ανάπτυξης και κάθε άλλη σχετική πράξη ή παράλειψη της Διοικήσεως.
Η εκδίκαση άρχισε με την ανάγνωση της εκθέσεως του εισηγητή, Παρέδρου Δ. Βασιλειάδη.
Κατόπιν το δικαστήριο άκουσε τον πληρεξούσιο των αιτούντων που παρέστησαν, ο οποίος ανέπτυξε και προφορικά τους προβαλλόμενους λόγους ακυρώσεως και ζήτησε να γίνει δεκτή η αίτηση, τον πληρεξούσιο των παρεμβαινουσών εταιρειών και τους αντιπροσώπους των Υπουργών, οι οποίοι ζήτησαν την απόρριψή της.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο Ν ό μ ο
1. Επειδή, για την άσκηση της κρινόμενης αίτησης καταβλήθηκε το νόμιμο παράβολο (ειδικά έντυπα παραβόλου 843974, 1944795/2007 σειράς Α΄).
2. Επειδή, με την αίτηση αυτή, όπως συμπληρώθηκε με δικόγραφο προσθέτων λόγων ακυρώσεως (αρ. κατ. 256/20.2.2009), ζητείται η ακύρωση των ακόλουθων πράξεων: α) της Α.Π./Δ5/ΗΛ/Γ/Φ28/2661/141Π/ 8.7.2005 απόφασης του Υφυπουργού Ανάπτυξης, με την οποία χορηγήθηκε άδεια σταθμού παραγωγής ηλεκτρικής ενέργειας ισχύος 412 MW στην εταιρεία «ΜΥΤΙΛΗΝΑΙΟΣ ΠΑΡΑΓΩΓΗ ΚΑΙ ΕΜΠΟΡΙΑ ΕΝΕΡΓΕΙΑΣ Α.Ε.» σε μισθωμένο γήπεδο του βιομηχανικού συγκροτήματος της ΑΛΟΥΜΙΝΙΟΝ Α.Ε. στη θέση Αγ. Νικόλαος Διστόμου Ν. Βοιωτίας, β) της κ.υ.α. 160645/14.7.2006 (ΑΕΠΟ) του Υφυπουργού ΠΕΧΩΔΕ και του Υπουργού Ανάπτυξης, με την οποία εγκρίθηκαν οι περιβαλλοντικοί όροι για την κατασκευή και λειτουργία του ανωτέρω σταθμού, γ) της Α.Π.Δ5/ ΗΛ/Γ/Φ28/20282/8.12.2006 απόφασης του Γ.Γ. του Υπ. Ανάπτυξης, με την οποία τροποποιήθηκε η α΄ προσβαλλομένη (άδεια παραγωγής) ως προς τη μετοχική σύνθεση της δικαιούχου της άδειας, και δ) της Α.Π.Δ5-ΗΛ/Γ/ Φ26/2493/25195/55Ε/8.1.2007 απόφασης του αυτού Γενικού Γραμματέα, με την οποία χορηγήθηκε στην ως άνω εταιρεία «ΜΥΤΙΛΗΝΑΙΟΣ ΠΑΡΑΓΩΓΗ ΚΑΙ ΕΜΠΟΡΙΑ ΕΝΕΡΓΕΙΑΣ Α.Ε.» άδεια εγκατάστασης του σταθμού ηλεκτροπαραγωγής. Με την από 23.9.2011 «αίτηση συνέχισης της δίκης του άρθρου 31 του ν. 3772/2009» (αρ. κατ. 846/2011), δέκα από τους αιτούντες του αρχικού δικογράφου, και επτά ακόμη αιτούντες που δεν περιλαμβάνονται στο αρχικό δικόγραφο της υπό κρίση αίτησης αλλά σε άλλη αίτηση ακυρώσεως (αρ. καταθ. 1636/2011), ζητούν τη συνέχιση της δίκης κατά της 167271/23.8.2010 απόφασης της Υπουργού ΠΕΚΑ, με την οποία τροποποιήθηκε η ανωτέρω ΑΕΠΟ (β΄ προσβαλλόμενη), και της 170931/30.3.2011 κ.υ.α., με την οποία τροποποιήθηκε η 160170/7.10.2008 ΑΕΠΟ μονάδων της εταιρείας ΑΛΟΥΜΙΝΙΟΝ ΤΗΣ ΕΛΛΑΔΟΣ ΒΕΑΕ που είναι εγκατεστημένες στο ίδιο γήπεδο.
3. Επειδή, με αυτοτελή δικόγραφα παρεμβαίνουν στη δίκη, υπέρ της ισχύος των προσβαλλομένων πράξεων, οι εταιρείες α) «ΑΛΟΥΜΙΝΙΟΝ Α.Ε.» και ήδη, κατά τα προσκομισθέντα στοιχεία και σχετική δήλωση του πληρεξουσίου δικηγόρου της, «ΑΛΟΥΜΙΝΙΟΝ ΤΗΣ ΕΛΛΑΔΟΣ ΒΙΟΜΗΧΑΝΙΚΗ ΚΑΙ ΕΜΠΟΡΙΚΗ ΑΝΩΝΥΜΟΣ ΕΤΑΙΡΕΙΑ» και β) ENDESA HELLAS, ήδη, κατά δήλωση του ίδιου δικηγόρου, «PROTERGIA ΘΕΡΜΟΗΛΕΚΤΡΙΚΗ ΑΓΙΟΥ ΝΙΚΟΛΑΟΥ ΑΝΩΝΥΜΗ ΕΤΑΙΡΕΙΑ ΠΑΡΑΓΩΓΗΣ ΚΑΙ ΠΡΟΜΗΘΕΙΑΣ ΗΛΕΚΤΡΙΚΗΣ ΕΝΕΡΓΕΙΑΣ».
4. Επειδή, η υπό κρίση αίτηση εισάγεται εκ νέου προς συζήτηση μετά τη δημοσίευση της 4112/2013 απόφασης του Δικαστηρίου με την οποία α) απορρίφθηκε η αίτηση ως προς την προτασσόμενη στο δικόγραφο αιτούσα αστική μη κερδοσκοπική εταιρεία με την επωνυμία «ΟΙΚΟΛΟΓΙΚΗ ΚΙΝΗΣΗ ΑΝΤΙΚΥΡΑΣ» (Η ΑΡΤΕΜΙΣ) και τον 17ο αιτούντα και έγιναν δεκτές οι ασκηθείσες παρεμβάσεις κατά το μέρος αυτό και β) αναβλήθηκε η εκδίκαση της υπόθεσης ως προς τους υπόλοιπους αιτούντες και διατάχθηκε, ελλείψει ομοδικίας, ο χωρισμός του αρχικού ενιαίου δικογράφου, με κατάθεση από τους λοιπούς αιτούντες αυτοτελούς δικογράφου εντός τριάντα ημερών από την κοινοποίηση της απόφασης. Όπως προκύπτει από το αποδεικτικό επιδόσεως που υπάρχει στον φάκελο της δικογραφίας, η 4112/2013 απόφαση του Δικαστηρίου επιδόθηκε στον πληρεξούσιο δικηγόρο των αιτούντων στις 12.12.2013. Στη συνέχεια, οι λοιποί αιτούντες (17) κατέθεσαν εμπροθέσμως στις 20.12.2013, κατά χωρισμό από το αρχικό δικόγραφο, νέο δικόγραφο (αρ. καταθ. 5569/2013), η τελευταία δε αυτή υπόθεση συζητήθηκε την αυτή δικάσιμο με την υπό κρίση αίτηση.
5. Επειδή, με τα δεδομένα που εκτέθηκαν στην προηγούμενη σκέψη, το αρχικό δικόγραφο της επαναφερομένης προς συζήτηση αίτησης ακυρώσεως απέμεινε χωρίς αντικείμενο και πρέπει η αίτηση αυτή να απορριφθεί (πρβλ. ΣτΕ 3653/2013, 1027/2013 7μ., 2128/2006 7μ.). Κατόπιν τούτου, και οι ασκηθείσες παρεμβάσεις καθίστανται άνευ αντικειμένου.
Δ ι ά τ α ύ τ α
Απορρίπτει την αίτηση κατά το υπολειπόμενο, μετά την απόφαση 4112/2013 του Δικαστηρίου, μέρος της.
Διατάσσει την κατάπτωση του παραβόλου που καταβλήθηκε για την άσκηση της αίτησης αυτής.
Η διάσκεψη έγινε στην Αθήνα στις 26 Ιουνίου 2015
Η Πρόεδρος του Ε΄ ΤμήματοςΗ Γραμματέας
Αγγ. ΘεοφιλοπούλουΕιρ. Δασκαλάκη
και η απόφαση δημοσιεύθηκε σε δημόσια συνεδρίαση στης 29 Δεκεμβρίου 2017.
Ο Πρόεδρος του Ε´ ΤμήματοςΗ Γραμματέας
Αθ. ΡάντοςΜ. Βλασερού
Λ.Ν.
Αριθμός 3531/2017
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Ε΄
Συνεδρίασε δημόσια στο ακροατήριό του στις 5 Φεβρουαρίου 2014, με την εξής σύνθεση: Αγγ. Θεοφιλοπούλου, Αντιπρόεδρος, Πρόεδρος του Ε΄ Τμήματος, Ι. Μαντζουράνης, Π. Καρλή, Σύμβουλοι, 
Α. Σκούφαλος, Μ. Μπαμπίλη, Πάρεδροι. Γραμματέας η Ειρ. Δασκαλάκη.
Για να δικάσει την από 28 Νοεμβρίου 2007 αίτηση:
των: 1) Β. Δ. του Α. Κλπ. (συνολικά 51 αιτ.),
κατά των: 1) Υπουργού Περιβάλλοντος, Χωροταξίας και Δημοσίων Έργων και ήδη Υπουργού Περιβάλλοντος, Ενέργειας και Κλιματικής Αλλαγής, ο οποίος παρέστη με τον Παναγιώτη Αθανασούλη, Πάρεδρο του Νομικού Συμβουλίου του Κράτους και 2) Νομαρχιακής Αυτοδιοίκησης Αχαΐας και ήδη Περιφέρειας Δυτικής Ελλάδας, η οποία παρέστη με τον δικηγόρο Αθανάσιο Καρέλα (Α.Μ. 16585), που τον διόρισε με απόφαση η Νομαρχιακή Επιτροπής Ανάπτυξης της Νομαρχιακής Αυτοδιοίκησης Αχαΐας.
Με την αίτηση αυτή οι αιτούντες επιδιώκουν να ακυρωθούν: 1) η υπ’ αριθμ. 17315+16631/12.10.2007 απόφαση του Γενικού Γραμματέα Περιφέρειας Δυτικής Ελλάδας, 2) η υπ’ αριθμ. ΔΑ/Φ31/2702/311/26.7.2007 απόφαση του Νομάρχη Αχαΐας και κάθε άλλη σχετική πράξη ή παράλειψη της Διοικήσεως.
Οι πληρεξούσιοι των διαδίκων δήλωσαν, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου ότι δεν θα αγορεύσουν.
Η εκδίκαση άρχισε με την ανάγνωση της εκθέσεως του εισηγητή, Συμβούλου Ι. Μαντζουράνη.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, με την κρινόμενη αίτηση, για την άσκηση της οποίας έχει καταβληθεί το νόμιμο παράβολο (Α΄ 1976128 και 869187/2007 ειδικά γραμμάτια παραβόλου), ζητείται η ακύρωση α) της ΔΑ/Φ31/2702/311/26-7-2007 απόφασης του Νομάρχη Αχαΐας, με την οποία εγκρίθηκαν οι περιβαλλοντικοί όροι λειτουργίας προϋφιστάμενης μονάδας παραγωγής ασφαλτομίγματος στην Περιφέρεια του Δ.Δ. Αράξου του πρώην Δήμου Λαρισσού (ήδη Δυτικής Αχαΐας) του Νομού Αχαΐας και β) της 17315+16631/12-10-2007 απόφασης του Γενικού Γραμματέα Περιφέρειας Δυτικής Ελλάδας, με την οποία απορρίφθηκε προσφυγή των αιτούντων κατά της ως άνω νομαρχιακής αποφάσεως.
2. Επειδή, οι εκ των αιτούντων ………………………………………………………………………………………………………………………………………………………………………………….., δεν νομιμοποίησαν τον υπογράφοντα το δικόγραφο της αιτήσεως δικηγόρο κατά ένα των εν άρθρω 27 των π.δ. 18/1989, όπως ισχύει, τρόπων. Συνεπώς, η αίτηση ως προς τους αιτούντες αυτούς είναι απορριπτέα ως απαράδεκτη.
3. Επειδή, οι λοιποί αιτούντες, κάτοικοι του Δ.Δ. Αράξου, με έννομο συμφέρον και εν γένει παραδεκτώς ασκούν την κρινόμενη αίτηση.
4. Επειδή, μετά την κατάργηση της Νομαρχιακής Αυτοδιοίκησης Αχαΐας, καθ’ ης στρέφεται η αίτηση, τη δίκη συνεχίζει αυτοδικαίως η Περιφέρεια Δυτικής Ελλάδας (αρ. 3 παρ. 3, περ. 3 και 283 παρ. 2 του 
ν. 3852/2010-Α΄ 87).
5. Επειδή, από τα στοιχεία του φακέλου προκύπτουν τα εξής: Η βορειοδυτική παράκτια ζώνη της Πελοποννήσου, που εκτείνεται από τη λίμνη της Καλογριάς έως το δάσος της Στροφυλιάς και το έλος της Λάμιας αποτελούσε, κατά τον κρίσιμο χρόνο, έναν από τους προτεινόμενους τόπους κοινοτικής σημασίας του ευρωπαϊκού οικολογικού δικτύου ειδικών ζωνών προστασίας (κωδ. αριθμ. GR 2320001), ο οποίος έχει ήδη ενταχθεί στον εθνικό κατάλογο περιοχών Natura 2000 του άρθρου 9 παρ. 6 του 
ν. 3937/2011 (με α/α 189) ως ειδική ζώνη διατήρησης οικοτόπων και ειδών άγριας ζωής (Ε.Ζ.Δ.), εμπίπτουσα στο εθνικό σύστημα προστατευόμενων περιοχών του άρθρου 1 παρ. 1 του ίδιου νόμου. Η ευρύτερη, εξάλλου, περιοχή του δάσους της Στροφυλιάς και της λιμνοθάλασσας Κοτυχίου εντάσσεται στους διεθνούς σημασίας υγροβιότοπους που προστατεύονται από την κυρωθείσα με το ν.δ/γμα 191/1974 (Α΄ 350) σύμβαση Ραμσάρ (κωδ. 3GR011), αποτελεί δε ενδιαίτημα σπανίων και απειλούμενων ειδών της άγριας πανίδας που προστατεύονται από την διεθνή σύμβαση της Βέρνης για τη διατήρηση της άγριας ζωής και του φυσικού περιβάλλοντος της Ευρώπης (ν. 1335/1983, Α΄ 32). Για την προστασία της περιοχής αυτής εκδόθηκε η κ.υ.α. 66289/1993 (Β΄ 506), με την οποία θεσπίσθηκαν, κατ’ εφαρμογή του άρθρου 21 παρ. 6 του ν. 1650/1986, μέτρα για την προστασία των βιοτόπων του δάσους Στροφυλιάς, της λιμνοθάλασσας Κοτυχίου και της ευρύτερης περιοχής τους (άρθρο 1). Στην καθορισθείσα από την κοινή αυτή υπουργική απόφαση Β΄ ζώνη προστασίας, η οποία περιελάμβανε τη λιμνοθάλασσα Καλογριάς και τους ορεινούς όγκους των Μαύρων Βουνών (άρθρο 2 παρ. ΙΙ), επετράπησαν «οι εξορυκτικές δραστηριότητες, οι εγκαταστάσεις επεξεργασίας λατομικών προϊόντων (παραγωγή αδρανών, σκυροδέματος, ασφαλτομίγματος κ.λπ.), οι σχετικές βοηθητικές εγκαταστάσεις (αποθήκες, συνεργεία κ.λπ.), καθώς και η απόθεση υλικών», μόνον, όμως, εντός της λατομικής ζώνης που είχε οριοθετηθεί με προγενέστερες νομαρχιακές αποφάσεις [Α.39417/1985, (Β΄ 818), και Φ.27/1516/1992 (Β΄ 493) αποφάσεις του Νομάρχη Αχαΐας]. Ορίσθηκε, επίσης, ότι, για τη νόμιμη λειτουργία των προαναφερόμενων βιομηχανικών εγκαταστάσεων, απαιτείτο προηγούμενη έγκριση περιβαλλοντικών όρων «με βάση ΜΠΕ τύπου Β, σύμφωνα με τις οικείες διατάξεις της ΚΥΑ 69269/5387/1990», ενώ προβλέφθηκε η υποχρέωση διενέργειας «αυξημένων και συστηματικών ελέγχων» για την τήρηση των εγκριθέντων περιβαλλοντικών όρων (βλ. άρθρο 3 παρ. ΙΙ Α 10). Κατά ρητή, εξάλλου, πρόβλεψη της αυτής υπουργικής αποφάσεως, υφιστάμενες στην εκτός λατομικής ζώνης περιοχή κύριες και βοηθητικές εγκαταστάσεις εξορυκτικών δραστηριοτήτων και επεξεργασίας λατομικών προϊόντων θα έπρεπε να μετεγκατασταθούν οριστικά εντός έτους από τη δημοσίευση της υπουργικής αποφάσεως εντός της λατομικής ζώνης. Λόγω μη εγκαίρου εκδόσεως του προβλεπόμενου από την υπουργική απόφαση προεδρικού διατάγματος του άρθρου 21 παρ. 1 και 2 του ν. 1650/1986, η ισχύς της αποφάσεως αυτής έληξε την 9.7.1996, ήτοι μετά την παρέλευση τριών ετών από της δημοσιεύσεώς της στην Εφημερίδα της Κυβερνήσεως (βλ. άρθρο 8 και κ.υ.α. 68246/2499/20.3-6.5.1996, Β΄ 303). Ακολούθησε η εκπόνηση ειδικής περιβαλλοντικής μελέτης, η οποία εγκρίθηκε με την οικ. 12687/2011/15.5.2003 απόφαση του Γενικού Διευθυντή Περιβάλλοντος του Υπουργείου Περιβάλλοντος Χωροταξίας και Δημοσίων Έργων, ενώ, επί τη βάσει της μελέτης αυτής, εκδόθηκε, εν συνεχεία, η 12365/17.3.2009 κοινή υπουργική απόφαση (Δ΄ 159), με την οποία οι χερσαίες, υδάτινες και θαλάσσιες εκτάσεις της λιμνοθάλασσας Κοτυχίου, του δάσους Στροφιλιάς και της ευρύτερης περιοχής χαρακτηρίσθηκαν ως «Εθνικό Πάρκο Υγροτόπων Κοτυχίου - Στροφιλιάς». Με την απόφαση αυτή, με την οποία επιδιώκεται η προστασία και η ανάδειξη των οικοτόπων και των σπανίων ειδών χλωρίδας και πανίδας της περιοχής, η οποία, όπως αναφέρεται στην απόφαση, διακρίνεται για τη «μεγάλη βιολογική, οικολογική, αισθητική, επιστημονική, γεωμορφολογική και παιδαγωγική της αξία» (άρθρο 1), καθορίσθηκαν εκ νέου ζώνες προστασίας, μεταξύ των οποίων ως ζώνη Β1 η περιοχή της Καλογριάς, ενώ ως ζώνη Β (περιφερειακή ζώνη προστασίας) η χερσαία και θαλάσσια περιοχή του Δήμου Λαρισσού που βρίσκεται εκτός σχεδίου και εκτός ορίων προϋφιστάμενων του 1923 οικισμών κάτω των 2000 κατοίκων (άρθρα 2 παρ. 2 και 3). Με τις διατάξεις του άρθρου 3 της νεότερης υπουργικής αποφάσεως επετράπησαν, ανά ζώνη προστασίας, συγκεκριμένες δραστηριότητες, στις οποίες δεν περιελήφθη η εξόρυξη αδρανών υλικών και η περαιτέρω επεξεργασία λατομικών προϊόντων (παρ. Α3 περ. α΄ και Β), ενώ με τις διατάξεις του άρθρου 4 προβλέφθηκαν τα εξής: «1. Εξαιρούνται από τις απαγορεύσεις της παρούσας ρύθμισης: α) Τα έργα και οι δραστηριότητες, εκτός αν ρητά προβλέπεται από τις διατάξεις της παρούσας, που κατά την ημέρα δημοσίευσης της απόφασης αυτής: – υφίστανται και λειτουργούν νομίμως, – βρίσκονται στο στάδιο της κατασκευής βάσει νόμιμης άδειας ή έχουν άδεια εγκατάστασης και λειτουργίας ή – έχει εκδοθεί απόφαση έγκρισης περιβαλλοντικών όρων. β) ... 2. Για τα έργα της παραγράφου 1α του παρόντος άρθρου, εφόσον διαπιστωθεί ότι, παρά τους ισχύοντες όρους και περιορισμούς εξακολουθούν να δημιουργούν προβλήματα υποβάθμισης ή και όχλησης του συνόλου ή στοιχείων των προστατευόμενων οικοσυστημάτων, οι αρμόδιες υπηρεσίες, είτε με δική τους πρωτοβουλία, είτε μετά από πρόταση του Φορέα Διαχείρισης, ζητούν την υποβολή των απαιτούμενων από την εκάστοτε ισχύουσα νομοθεσία δικαιολογητικών για την επανεξέταση της περιβαλλοντικής αδειοδότησης των έργων. Σε περίπτωση αδυναμίας προσαρμογής ή μη συμμόρφωσης στα ανωτέρω, επιβάλλεται η αναστολή λειτουργίας έργων και δραστηριοτήτων σύμφωνα με τις κείμενες διατάξεις ...».
6. Επειδή, η επίμαχη μονάδα παραγωγής ασφαλτομίγματος ευρίσκεται εντός της, κατά τα ανωτέρω, προστατευόμενης περιοχής και, συγκεκριμένα, στην εκτός λατομικής ζώνης και εκτός ορίων οικισμού περιοχή, που εκτείνεται από τους πρόποδες των Μαύρων Βουνών μέχρι τον οικισμό του Άραξου (βλ. και το Κ.714/19.4.2007 έγγραφο του Τμήματος Πολεοδομικών Εφαρμογών Κάτω Αχαΐας). Η μονάδα αυτή, συνολικής εγκατεστημένης ισχύος 302 ΗΡ, λειτουργεί δυνάμει άδειας λειτουργίας αορίστου χρόνου (Δ.Φ.Β.14.2/495/2468/12.6.2002 απόφαση του Νομάρχη Αχαΐας), η οποία χορηγήθηκε επ’ ονόματι της ομόρρυθμης εταιρείας «Αντώνης Ασκούνης και Σία Ο.Ε.» κατά το έτος 2002. Το ίδιο έτος εγκρίθηκαν και οι περιβαλλοντικοί όροι της μονάδας (βλ. την 3809/4.9.2002 απόφαση του Νομάρχη Αχαΐας), βάσει μελέτης που συντάχθηκε σύμφωνα με τις προδιαγραφές που ίσχυαν για τα έργα που κατατάσσονταν στην δεύτερη κατηγορία της κ.υ.α. 69269/5387/25.10.1990 (Β΄ 678). Στο πλαίσιο, εξάλλου, ανανέωσης των αρχικώς εγκριθέντων περιβαλλοντικών όρων, υπεβλήθη φάκελος περιβαλλοντικής αδειοδότησης (βλ. και την από 26.4.2007 αίτηση του εκπροσώπου της ως άνω ομόρρυθμης εταιρείας), μετά την αξιολόγηση του οποίου εκδόθηκε η 6292/4.7.2007 απόφαση του Γενικού Γραμματέα της Περιφέρειας Δυτικής Ελλάδας. Με την απόφαση αυτή, η συγκεκριμένη δραστηριότητα, η οποία κατατάσσεται στην υποκατηγορία Β3 της δεύτερης κατηγορίας της 9ης ομάδας (Βιομηχανικές Εγκαταστάσεις, α/α 105) της κ.υ.α. ΗΠ 15393/2332/2003 (Β΄ 1391), υπήχθη, κατ’ εφαρμογήν του άρθρου 9 παρ. 2 της αυτής υπουργικής αποφάσεως, στην υποκατηγορία Β4, για την οποία προβλέπεται απλοποιημένη διαδικασία περιβαλλοντικής αδειοδοτήσεως. Ακολούθησε η έκδοση της προσβαλλομένης νομαρχιακής αποφάσεως, με την οποία ανανεώθηκαν οι περιβαλλοντικοί όροι της επίμαχης μονάδας, η οποία αποτελεί, κατά τις διατάξεις της υ.α. 13727/724/2003 (Β΄ 1087), χαμηλής οχλήσεως βιομηχανική δραστηριότητα. Όπως αναφέρεται στην δι’ αυτής εγκριθείσα, μελέτη, «δεν απαιτήθηκε η τροποποίηση ή συμπλήρωση των εγκεκριμένων περιβαλλοντικών όρων», διότι από της αρχικής εγκαταστάσεώς της δεν είχαν επέλθει μεταβολές στην περιοχή και το καθεστώς των θεσμοθετημένων χρήσεων γης. Στην ίδια έκθεση, αναφέρεται ότι η περιοχή εμπίπτει εντός των ορίων του υπό οριοθέτηση, κατά το χρόνο αυτό, πάρκου Κοτυχίου - Στροφυλιάς, πλην, όμως, στο σχέδιο υπουργικής αποφάσεως, που συνόδευε την σχετικώς εκπονηθείσα ειδική περιβαλλοντική μελέτη, προβλεπόταν η κατ’ εξαίρεση διατήρηση των νομίμως λειτουργούντων παραγωγικών μονάδων, κατηγορία στην οποία ενέπιπτε και η ένδικη μονάδα. Προσφυγή του τοπικού συμβουλίου του δημοτικού διαμερίσματος Άραξου του Δήμου Λαρισσού και των ήδη αιτούντων, κατοίκων του ομώνυμου οικισμού, απερρίφθη, κατά τα ήδη εκτεθέντα, με την προσβαλλόμενη απόφαση του Γενικού Γραμματέα της Περιφέρειας Δυτικής Ελλάδας (βλ. και σχετ. εισηγητικό σημείωμα της Δ/νσης Ανάπτυξης της Περιφέρειας Δυτ. Ελλάδας). Με την απόφαση αυτή έγινε, ειδικότερα, δεκτό ότι η επίμαχη μονάδα παραγωγής ασφαλτομίγματος, η οποία λειτουργούσε νομίμως προ της εκπονήσεως της ειδικής περιβαλλοντικής μελέτης της υπό θεσμοθέτηση ειδικής περιοχής προστασίας, αποτελούσε δραστηριότητα, η οποία μπορούσε, κατ’ εξαίρεση, να συνεχίσει τη λειτουργία της, δυνάμει ρητής προβλέψεως του συνοδεύοντος τη μελέτη σχεδίου υπουργικής αποφάσεως. Με την ίδια απόφαση κρίθηκε, περαιτέρω, ότι το γεγονός ότι η επίμαχη μονάδα βρίσκεται εκτός των ορίων της καθορισθείσης λατομικής ζώνης Αράξου δεν ασκεί, από της εξεταζομένης απόψεως, ουδεμία επιρροή, ενώ ως αναπόδεικτες απερρίφθησαν οι προβληθείσες αιτιάσεις των αιτούντων περί βλάβης της υγείας τους από την εκπομπή καρκινογόνων ρύπων και ως αβάσιμοι οι ισχυρισμοί τους περί λήξεως της άδειας λειτουργίας της μονάδας, η οποία, όπως έγινε δεκτό, διέθετε αορίστου διαρκείας άδεια λειτουργίας.
7. Επειδή, με τις διατάξεις του άρθρου 2 παρ. 8 περ. γ΄ του 
ν. 4014/2011 (Α΄ 209), ορίσθηκε ότι η διάρκεια των αποφάσεων περί εγκρίσεως περιβαλλοντικών όρων έργων και δραστηριοτήτων, οι οποίες ήταν εν ισχύι κατά τη δημοσίευσή του, «παρατείνεται μέχρι τη συμπλήρωση δεκαετίας από την έκδοσή τους, εφόσον δεν έχει επέλθει ουσιαστική μεταβολή των δεδομένων βάσει των οποίων εκδόθηκαν». Κατά την αληθή έννοια των διατάξεων αυτών, οι οποίες εναρμονιζόμενες με την πάγια ρύθμιση του ν. 4014/2011 περί δεκαετούς ισχύος των αποφάσεων εγκρίσεως περιβαλλοντικών έργων είναι, κατ’ αρχήν, συνταγματικώς ανεκτές, η κατά τα ανωτέρω παράταση δεν επέρχεται αυτοδικαίως εκ του νόμου, αλλά μόνον μετά την έκδοση διαπιστωτικής πράξεως της Διοικήσεως, με την οποία βεβαιώνεται αιτιολογημένως η πλήρωση των προβλεπόμενων εκ του νόμου ουσιαστικών προϋποθέσεων, μεταξύ των οποίων περιλαμβάνεται και η μη μεταβολή των δεδομένων, επί των οποίων στηρίχθηκε η έγκριση των αρχικών περιβαλλοντικών όρων του έργου (πρβλ. ΣΕ 4445/2013 επταμ. 2752/2013, 1668/2014). Η διάταξη αυτή, εξ άλλου ισχύει και για τις πράξεις εγκρίσεως περιβαλλοντικών όρων της β΄ κατηγορίας.
8. Επειδή, όπως προκύπτει από την προσβαλλόμενη νομαρχιακή απόφαση, η ισχύς των δι’ αυτής εγκριθέντων περιβαλλοντικών όρων ήταν πενταετής και έληξε την 26.7.2012. Μετά, ωστόσο, από την ημερομηνία αυτή, εκδόθηκε η ΔΑ Φ.31/255685/7566/311/23.1.2013 πράξη της Διεύθυνσης Ανάπτυξης της Περιφέρειας Δυτικής Ελλάδας, με την οποία, κατ’ αποδοχήν σχετικού αιτήματος του φορέα εκμεταλλεύσεως της μονάδας, παρατάθηκαν για πέντε ακόμη έτη (μέχρι την 6.7.2017) οι εγκριθέντες με την προσβαλλόμενη πράξη περιβαλλοντικοί όροι. Όπως αναφέρεται στην πράξη αυτή, στην οποία βεβαιώνεται ότι δεν έχει επέλθει ουδεμία αλλαγή στην παραγωγική διαδικασία και στις εγκαταστάσεις της μονάδας, η παράταση εδόθη κατ’ ανάλογη εφαρμογή της παραγράφου 8γ του άρθρου 2 του ν. 4014/2011. Στην πράξη, όμως, αυτή, η οποία πρέπει να θεωρηθεί συμπροσβαλλόμενη με την κρινόμενη αίτηση, δεν διαπιστώνεται αιτιολογημένα η κρίσιμη «μη μεταβολή των δεδομένων», επί των οποίων στηρίχθηκε η έγκριση των αρχικών περιβαλλοντικών όρων του έργου, δεδομένης, εν προκειμένω, και της ρητής διατάξεως της ως άνω 12365/17.3.2009 υπουργικής αποφάσεως και, για το λόγο αυτόν είναι ακυρωτέα. Υπό τα δεδομένα αυτά η προσβαλλόμενη έγκριση περιβαλλοντικών όρων της επίμαχης μονάδας, η οποία ήταν, κατά τα αναφερόμενα σ’ αυτήν πενταετούς διάρκειας, η δε ισχύς της έληξε την 26-7-2012, δεν μπορεί να θεωρηθεί ως νομίμως παραταθείσα, αν και ήταν εν ισχύι κατά το χρόνο δημοσιεύσεως του ν. 4014/2011. Εξάλλου, εφόσον έληξε, κατά τα ανωτέρω, η ισχύς της ως άνω εγκρίσεως περιβαλλοντικών όρων έπαυσε να ισχύει και η προσβαλλόμενη απόφαση του Γενικού Γραμματέα Περιφέρειας Ιονίων Νήσων με την οποία απορρίφθηκε η κατ’ αυτής προσφυγή (ΣτΕ 3223/2006, 4732/1997). Κατά συνέπεια, η δίκη πρέπει, ως προς τις ως άνω προσβαλλόμενες πράξεις, να κηρυχθεί κατηργημένη, σύμφωνα με το άρθρο 32 παρ. 2 του π.δ/τος 18/1989, δοθέντος ότι οι αιτούντες δεν επικαλέσθηκαν ιδιαίτερο έννομο συμφέρον που δικαιολογεί τη συνέχισή της.
9. Επειδή, κατόπιν των ανωτέρω, πρέπει να γίνει εν μέρει δεκτή η κρινόμενη αίτηση ως προς τους αιτούντες που νομιμοποιήθηκαν κατά τα ανωτέρω εκτεθέντα και να ακυρωθεί η συμπροσβαλλόμενη ΔΑ Φ.31/255685/7566/311/23.1.2013 πράξη της Διεύθυνσης Ανάπτυξης της Περιφέρειας Δυτικής Ελλάδας και να καταργηθεί η δίκη κατά τα λοιπά ως προς τους αυτούς αιτούντες.
Δ ι ά τ α ύ τ α
Απορρίπτει την αίτηση ως προς τους αναφερόμενους στη σκέψη 2 αιτούντες.
Δέχεται εν μέρει την αίτηση ως προς τους λοιπούς αιτούντες και
Ακυρώνει την ΔΑ Φ.31/255685/7566/311/23.1.2013 πράξη της Διεύθυνσης Ανάπτυξης της Περιφέρειας Δυτικής Ελλάδας, κατά το σκεπτικό, καταργεί δε τη δίκη ως προς αυτούς κατά τα λοιπά.
Διατάσσει την απόδοση του παραβόλου στους αιτούντες των οποίων η αίτηση γίνεται δεκτή.
Επιβάλλει στο Δημόσιο και την Περιφέρεια Δυτικής Ελλάδος τη δικαστική δαπάνη των αιτούντων, των οποίων η αίτηση γίνεται εν μέρει δεκτή, εξ εννιακοσίων είκοσι (920) ευρώ.
Η διάσκεψη έγινε στην Αθήνα στις 30 Σεπτεμβρίου 2014
Η Πρόεδρος του Ε΄ ΤμήματοςΗ Γραμματέας
Αγγ. ΘεοφιλοπούλουΕιρ. Δασκαλάκη
και η απόφαση δημοσιεύθηκε σε δημόσια συνεδρίαση στις 29 Δεκεμβρίου 2017.
Ο Πρόεδρος του Ε´ ΤμήματοςΗ Γραμματέας
Αθ. ΡάντοςΜ. Βλασερού
ΣΤΟ ΟΝΟΜΑ ΤΟΥ ΕΛΛΗΝΙΚΟΥ ΛΑΟΥ
Εντέλλεται προς κάθε δικαστικό επιμελητή να εκτελέσει όταν του το ζητήσουν την παραπάνω απόφαση, τους Εισαγγελείς να ενεργήσουν κατά την αρμοδιότητά τους και τους Διοικητές και τα άλλα όργανα της Δημόσιας Δύναμης να βοηθήσουν όταν τους ζητηθεί.
Η εντολή πιστοποιείται με την σύνταξη και την υπογραφή του παρόντος.
Αθήνα, ...........................................................
Ο Πρόεδρος του Ε΄ Τμήματος Η Γραμματέας
Ε.Μ.
Αριθμός 3509/2017
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Δ΄
Συνεδρίασε δημόσια στο ακροατήριό του στις 25 Απριλίου 2017, με την εξής σύνθεση: Α. Χριστοφορίδου, Σύμβουλος της Επικρατείας, Προεδρεύουσα, σε αναπλήρωση του Προέδρου του Τμήματος και του αναπληρωτή Προέδρου, που είχαν κώλυμα, Σ. Χρυσικοπούλου, Ο. Παπαδοπούλου, Σύμβουλοι, Μ. Αθανασοπούλου, Δ. Μαυροπόδη, Πάρεδροι. Γραμματέας η Ι. Παπαχαραλάμπους.
Για να δικάσει την από 20 Οκτωβρίου 2014 αίτηση:
της ανώνυμης εταιρείας με την επωνυμία «Βιοϊατρική Ιδιωτικό Πολυϊατρείο Ιατρική Ανώνυμη Εταιρεία», που εδρεύει στην Αθήνα (Λεωφ. Κηφισίας 132 &amp; Παπαδά), η οποία παρέστη με τον δικηγόρο Κων/νο Καυκά (Α.Μ. 18084), που τον διόρισε με πληρεξούσιο,
κατά του Υπουργού Υγείας, ο οποίος παρέστη με τον Νικόλαο Τσίρο, Πάρεδρο του Νομικού Συμβουλίου του Κράτους,
και κατά του παρεμβαίνοντος ν.π.δ.δ. με την επωνυμία «Εθνικός Οργανισμός Παροχής Υπηρεσιών Υγείας» (ΕΟΠΠΥΥ), που εδρεύει στο Μαρούσι Αττικής (Λεωφ. Κηφισίας 39), ο οποίος παρέστη με τον δικηγόρο Ιω. Παραρά (Α.Μ. 21501), που τον διόρισε με πληρεξούσιο.
Με την αίτηση αυτή η αιτούσα εταιρεία επιδιώκει να ακυρωθεί η υπ’ αριθ. Υ9/οικ.70521/18.8.2014 απόφαση του Υπουργού Υγείας και κάθε άλλη συναφής πράξη ή παράλειψη της Διοικήσεως.
Οι πληρεξούσιοι των διαδίκων δήλωσαν, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσουν.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Δ. Μαυροπόδη.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινομένης αιτήσεως έχει καταβληθεί το νόμιμο παράβολο (βλ. με αριθμ. 1362271 και 3964915/2014 έντυπα παραβόλου σειράς Α΄).
2. Επειδή, με την υπό κρίση αίτηση ζητείται η ακύρωση της αποφάσεως του Υπουργού Υγείας Υ9/οικ.70521/14.8.2014 «Βραχυπρόθεσμα και Μακροπρόθεσμα Μέτρα Ελέγχου της Συνταγογράφησης και Εκτέλεσης Εργαστηριακών Εξετάσεων» (Β΄ 2243/18.8.2014).
3. Επειδή, με έννομο συμφέρον παρεμβαίνει στη δίκη υπέρ του Υπουργού Υγείας ο Εθνικός Οργανισμός Παροχής Υπηρεσιών Υγείας (Ε.Ο.Π.Υ.Υ.).
4. Επειδή, με τις διατάξεις των παραγράφων 1 έως 4 και 7 του άρθρου 100 του ν. 4172/2013 (Α΄ 167), ως ίσχυαν κατά τον κρίσιμο χρόνο, εισήχθη μηχανισμός αυτόματων επιστροφών (claw back) που συνίσταται στη μείωση των χρηματικών απαιτήσεων των συμβεβλημένων με τον Ε.Ο.Π.Υ.Υ. παρόχων υπηρεσιών υγείας που υπερβαίνουν τον προϋπολογισμό του Οργανισμού, ως κατασταλτικό μέτρο προσωρινής ισχύος (από 1.1.2013 έως 31.12.2015) με σκοπό τη συγκράτηση, εντός των ορίων του προϋπολογισμού, της δαπάνης για τις διαγνωστικές εξετάσεις, τη νοσηλεία και τις φυσικοθεραπείες των ασφαλισμένων του Οργανισμού. Κατ’ εξουσιοδότηση των διατάξεων αυτών εκδόθηκε η ήδη προσβαλλομένη απόφαση του Υπουργού Υγείας Υ9/οικ.70521/14.8.2014 «Βραχυπρόθεσμα και Μακροπρόθεσμα Μέτρα Ελέγχου της Συνταγογράφησης και Εκτέλεσης Εργαστηριακών Εξετάσεων», με τις διατάξεις των άρθρων 1 και 2 και του Παραρτήματος Α της οποίας ορίσθηκαν η επιτρεπόμενη δαπάνη του Ε.Ο.Π.Υ.Υ., έτους 2014, για τις διαγνωστικές εξετάσεις των ασφαλισμένων του σε συμβεβλημένους με τον Οργανισμό ιδιώτες παρόχους υπηρεσιών ανοικτής νοσηλείας, καθώς και ο τρόπος διαχείρισης των υπερβάσεων του προϋπολογισμού σε σχέση με τη δαπάνη αυτή. Ειδικότερα, με το άρθρο 1 της προσβαλλόμενης αποφάσεως καθορίσθηκε εκ νέου με αναδρομική ισχύ ο μηχανισμός αυτόματων επιστροφών (claw back) έτους 2014, σε αντικατάσταση της προγενέστερης υπουργικής απόφασης (38064/2014, Β΄ 1145) που ρύθμιζε το ίδιο θέμα για την αυτή χρονική περίοδο και προβλέφθηκε η δυνατότητα του Ε.Ο.Π.Υ.Υ. να συμψηφίζει με τις ως άνω επιστροφές οφειλές του προς τους ιδιώτες παρόχους υγείας, ενώ με το άρθρο 2 ορίσθηκε ο τρόπος κατανομής της ετήσιας επιτρεπόμενης δαπάνης ανά Νομό και ιδιώτη πάροχο. Σύμφωνα με τα τρία τελευταία εδάφια του άρθρου 3, τα άρθρα 1 και 2 της απόφασης αυτής εφαρμόζονται από 1.1.2014 έως και 30.12.2014, η δε υπ’ αριθμ. 38064/2014 απόφαση καταργείται. Εξ άλλου, δυνάμει της εξουσιοδοτικής διάταξης της περίπτωσης Γ΄ της παραγράφου 5 του άρθρου 21 του ν. 4052/2012 (Α΄ 41), η οποία προστέθηκε με το άρθρο 54 παρ. 1 του ν. 4262/2014 (Α΄ 114), με το άρθρο 3 της ήδη προσβαλλόμενης αποφάσεως και τα Παραρτήματα Β και Γ αυτής θεσπίσθηκαν, από 1.9.2014, κατευθυντήριες οδηγίες για την παραπομπή των ασφαλισμένων του Ε.Ο.Π.Υ.Υ. για διαγνωστικές εξετάσεις και προβλέφθηκαν όρια επί των συνταγογραφούμενων εξετάσεων από τους συμβεβλημένους με τον ως άνω Οργανισμό θεράποντες ιατρούς ανά ιατρική πράξη και ανά ειδικότητα, καθώς και ο τρόπος ελέγχου των ορίων αυτών.
5. Επειδή, στο άρθρο 32 του π.δ. 18/1989 ορίζεται ότι «1. … 2. Καταργείται ομοίως η δίκη αν μετά την άσκηση της αίτησης ακυρώσεως και έως την πρώτη συζήτηση της υπόθεσης η προσβαλλόμενη πράξη έπαυσε για οποιοδήποτε λόγο να ισχύει, εκτός αν ο αιτών επικαλείται ιδιαίτερο έννομο συμφέρον που δικαιολογεί τη συνέχιση της δίκης. …». Κατά την έννοια της διατάξεως αυτής, δεν επιτρέπεται, κατ’ αρχήν, η ακύρωση πράξεως, η οποία δεν ισχύει κατά τον χρόνο εκδικάσεως της αιτήσεως ακυρώσεως. Κατ’ εξαίρεση, συγχωρείται η συνέχιση της δίκης, όταν ο αιτών επικαλείται και αποδεικνύει ιδιαίτερο προς τούτο έννομο συμφέρον, προκειμένου να αποτραπούν δυσμενείς για το μέλλον διοικητικής φύσεως συνέπειες, οι οποίες δεν είναι δυνατόν να αρθούν, ει μη μόνον με την έκδοση ακυρωτικής αποφάσεως. Εξ άλλου, η επίκληση του ιδιαίτερου εννόμου συμφέροντος και των πραγματικών περιστατικών επί των οποίων θεμελιώνεται τούτο πρέπει, κατ’ αρχήν, να γίνεται με έγγραφη δήλωση προς το Δικαστήριο κατατιθεμένη έως τη συζήτηση της υπόθεσης στο ακροατήριο και μόνο κατ’ εξαίρεση μπορεί να γίνεται με το μετά τη συζήτηση κατατεθέν υπόμνημα, για την ανάπτυξη, όμως, μόνον των επ’ ακροατηρίου προφορικώς εκτεθέντων. Επομένως, ισχυρισμοί με τους οποίους γίνεται επίκληση ιδιαίτερου εννόμου συμφέροντος για τη συνέχιση της δίκης, οι οποίοι προβάλλονται το πρώτον με υπόμνημα μετά τη συζήτηση της υπόθεσης, δεν δύνανται να ληφθούν υπ’ όψιν, εάν ο αιτών δεν είχε επικαλεσθεί έστω προφορικώς στο ακροατήριο το ιδιαίτερο έννομο συμφέρον που δικαιολογεί τη συνέχιση της δίκης (βλ. ΣτΕ 2379/2006 7μ., 3061-3/2013 7μ.. κ.ά).
6. Επειδή, κατά τα εκτεθέντα στη σκέψη 4, οι διατάξεις των άρθρων 1 και 2 και του Παρατήματος Α της προσβαλλομένης αποφάσεως, με τις οποίες καθορίζεται η διαδικασία των αυτόματων επιστροφών (claw back), είχαν περίοδο αναφοράς το έτος 2014. Συνεπώς, η ισχύς των ως άνω διατάξεων έληξε, στις 31.12.2014, ήτοι πριν από τη συζήτηση της υποθέσεως. Συντρέχει δε, για τον λόγο αυτό, περίπτωση καταργήσεως της δίκης κατ’ άρθρο 32 παρ. 2 του π.δ. 18/1989, καθ’ όσον η αιτούσα δεν επικαλέσθηκε, παραδεκτώς, ιδιαίτερο έννομο συμφέρον που να δικαιολογεί τη συνέχιση της δίκης ούτε με έγγραφη δήλωση κατατιθέμενη έως τη συζήτηση της υποθέσεως στο ακροατήριο, αλλά ούτε και προφορικώς στο ακροατήριο, αφού η υπόθεση συζητήθηκε χωρίς ανάπτυξη κατόπιν σχετικού αιτήματος της αιτούσας, ώστε με το υπόμνημα μετά τη συζήτηση να μπορεί να γίνει ανάπτυξη των προφορικώς εκτεθέντων ισχυρισμών (βλ. ΣτΕ 5252/2012, 4540/2013). Όσα δε σχετικώς προβάλλει το πρώτον με το υπόμνημα που κατατέθηκε μετά τη συζήτηση της υποθέσεως είναι, για τον λόγο αυτό, απορριπτέα ως απαράδεκτα.
7. Επειδή, εξ άλλου, με το άρθρο 3 της προσβαλλόμενης αποφάσεως θεσπίζονται, κατά τα ανωτέρω, επί τη βάσει ειδικής εξουσιοδοτικής διατάξεως μέτρα με προληπτικό και μακροπρόθεσμο χαρακτήρα που έγκεινται στον περιορισμό των διαγνωστικών εξετάσεων που συνταγογραφούνται από τους συμβεβλημένους με τον Οργανισμό θεράποντες ιατρούς. Ωστόσο, κατά των ως άνω διατάξεων του άρθρου 3 –οι οποίες έχουν διαφορετικό ρυθμιστικό περιεχόμενο σε σχέση με τις διατάξεις των άρθρων 1 και 2 αυτής και στηρίζονται σε διαφορετική εξουσιοδοτική διάταξη– η αιτούσα εταιρεία δεν προβάλλει σαφείς και συγκεκριμένους λόγους ακυρώσεως, ώστε να στρέφεται κατ’ αυτών παραδεκτώς (ΣτΕ 1973/2016 7μ., 1970/2016 7μ.).
8. Επειδή, εν όψει των ανωτέρω, πρέπει να καταργηθεί η δίκη επί της κρινομένης αιτήσεως κατά το μέρος της, με το οποίο πλήσσονται οι διατάξεις των άρθρων 1 και 2 και του Παραρτήματος Α της προσβαλλομένης αποφάσεως του Υπουργού Υγείας Υ9/οικ. 70521/14.8.2014, σύμφωνα με το άρθρο 32 παρ. 2 του π.δ. 18/1989 και να απορριφθεί κατά τα λοιπά.
Δ ι ά τ α ύ τ α
Καταργεί τη δίκη επί της κρινομένης αιτήσεως, κατά το σκεπτικό.
Απορρίπτει την αίτηση κατά τα λοιπά και δέχεται την παρέμβαση κατά το μέρος αυτό.
Διατάσσει την κατάπτωση του παραβόλου.
Επιβάλλει στην αιτούσα εταιρεία τη δικαστική δαπάνη του Ελληνικού Δημοσίου και του παρεμβαίνοντος Εθνικού Οργανισμού Παροχής Υπηρεσιών Υγείας, η οποία ανέρχεται στα ποσά των τετρακοσίων εξήντα (460) και εξακοσίων σαράντα (640) ευρώ, αντιστοίχως.
Η διάσκεψη έγινε στην Αθήνα στις 21 Ιουνίου 2017.
Η Προεδρεύουσα ΣύμβουλοςΗ Γραμματέας
Α. ΧριστοφορίδουΙ. Παπαχαραλάμπους
και η απόφαση δημοσιεύθηκε σε δημόσια συνεδρίαση της 28ης Δεκεμβρίου 2017.
Η Προεδρεύουσα ΣύμβουλοςΗ Γραμματέας
Α. ΧριστοφορίδουΕ. Καπίρη
ΣΤΟ ΟΝΟΜΑ ΤΟΥ ΕΛΛΗΝΙΚΟΥ ΛΑΟΥ
Εντέλλεται προς κάθε δικαστικό επιμελητή να εκτελέσει όταν του το ζητήσουν την παραπάνω απόφαση, τους Εισαγγελείς να ενεργήσουν κατά την αρμοδιότητά τους και τους Διοικητές και τα άλλα όργανα της Δημόσιας Δύναμης να βοηθήσουν όταν τους ζητηθεί.
Η εντολή πιστοποιείται με την σύνταξη και την υπογραφή του παρόντος.
Αθήνα, ..............................................
Ο Πρόεδρος του Δ΄ ΤμήματοςΗ Γραμματέας
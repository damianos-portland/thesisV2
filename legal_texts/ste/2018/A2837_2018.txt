E.M.(m)
Αριθμός 2837/2018
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Στ΄
Συνεδρίασε δημόσια στο ακροατήριό του στις 19 Νοεμβρίου 2018, με την εξής σύνθεση: Ι. Γράβαρης, Αντιπρόεδρος, Πρόεδρος του Στ΄ Τμήματος, Κων. Φιλοπούλου, Αντ. Χλαμπέα, Σύμβουλοι, Φρ. Γιαννακού, Κ. Μαρίνου, Πάρεδροι. Γραμματέας ο Λ. Ρίκος.
Για να δικάσει την από 12 Αυγούστου 2013 αίτηση:
του Ελληνικού Δημοσίου, το οποίο παρέστη με τον Ευστράτιο Ηλιαδέλη, Πάρεδρο του Νομικού Συμβουλίου του Κράτους, ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του,
κατά του Ι.. Π..., κατοίκου Πετρούπολης Αττικής (…...), ο οποίος δεν παρέστη.
Με την αίτηση αυτή το αναιρεσείον Ελληνικό Δημόσιο επιδιώκει να αναιρεθεί η υπ’ αριθ. 2116/2013 απόφαση του Διοικητικού Πρωτοδικείου Αθηνών.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Φρ. Γιαννακού.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, με την κρινομένη αίτηση, η οποία ασκήθηκε, κατά τον νόμο, χωρίς καταβολή παραβόλου, ζητείται η αναίρεση της 2116/2013 αποφάσεως του Μονομελούς Διοικητικού Πρωτοδικείου Αθηνών, με την οποία έγινε δεκτή η από 20.11.2003 αγωγή του αναιρεσιβλήτου, συνταξιούχου αστυνομικού, και υποχρεώθηκε το Ελληνικό Δημόσιο να του καταβάλει το ποσό των 528,25 ευρώ, νομιμοτόκως, λόγω μη καταβολής σε αυτόν, κατά το έτος 1995, του εκτάκτου βοηθήματος που προβλέφθηκε με το άρθρο 1 παρ. 4 του ν. 2340/1995 για τους απόστρατους αξιωματικούς των Ενόπλων Δυνάμεων.
2. Επειδή, μετά την 1200/2018 απόφαση, με την οποία αναβλήθηκε αυτεπαγγέλτως η εκδίκαση της υποθέσεως για την παρούσα δικάσιμο, σύμφωνα με τις διατάξεις της παραγράφου 4 του άρθρου 21 του π.δ/τος 18/1989, προκειμένου το Ελληνικό Δημόσιο να προβεί στις προβλεπόμενες κοινοποιήσεις, το αναιρεσείον κοινοποίησε νομίμως στον αναιρεσίβλητο την υπό κρίση αίτηση αναιρέσεως, την πράξη του Προέδρου του Τμήματος περί ορισμού εισηγητή και δικασίμου και την ως άνω αναβλητική απόφαση (βλ. 6944 Δ/10.7.2018 έκθεση επιδόσεως της δικαστικής επιμελήτριας του Εφετείου Αθηνών Γ... Σ….). Με τα ως άνω δεδομένα, νομίμως συζητείται η υπόθεση κατά την παρούσα δικάσιμο, παρά την απουσία του αναιρεσιβλήτου.
3. Επειδή, το π.δ. 361/2001 «Κατανομή σε Τμήματα των υποθέσεων του ΣτΕ» (Α΄ 244) ορίζει στο άρθρο 1 ότι «Στο Α΄ Τμήμα του Συμβουλίου της Επικρατείας υπάγονται τα ένδικα βοηθήματα και μέσα που αφορούν διαφορές οι οποίες προκύπτουν από την εφαρμογή της νομοθεσίας για: α) την κοινωνική προστασία γενικά και ιδίως: αα. την κοινωνική ασφάλεια, ββ. [...] β) την ευθύνη του Δημοσίου, των οργανισμών τοπικής αυτοδιοίκησης και των λοιπών νομικών προσώπων δημοσίου δικαίου προς αποζημίωση, με την επιφύλαξη των οριζομένων στο άρθρο 6 περ. δ του παρόντος»· στο δε άρθρο 6 ότι «Στο Στ΄ Τμήμα του Συμβουλίου της Επικρατείας υπάγονται τα ένδικα βοηθήματα και μέσα που αφορούν διαφορές οι οποίες προκύπτουν από την εφαρμογή της νομοθεσίας για: α) […] δ) τις κάθε είδους αποδοχές (δεδουλευμένες ή μη) και χρηματικές αξιώσεις που συνδέονται με την πρόσληψη, υπηρεσιακή κατάσταση και λύση της σχέσης του προσωπικού γενικά του Δημοσίου, των οργανισμών τοπικής αυτοδιοίκησης και των λοιπών νομικών προσώπων δημοσίου δικαίου, ε) […]».
4. Επειδή, από τις προπαρατεθείσες διατάξεις προκύπτει ότι, σε περίπτωση ασκήσεως ενδίκου μέσου κατά αποφάσεως τακτικού διοικητικού δικαστηρίου ενώπιον του Συμβουλίου της Επικρατείας, η αρμοδιότητα του οικείου Τμήματος καθορίζεται με βάση τη νομοθεσία που θεώρησαν εφαρμοστέα και εφήρμοσαν στη συγκεκριμένη περίπτωση τα δικαστήρια της ουσίας για να δικάσουν τη διαφορά αυτή (ΣτΕ 3249/2015, 1672/2011). Εξάλλου, κατά την έννοια των ίδιων διατάξεων, στην αρμοδιότητα του Α΄ Τμήματος του Συμβουλίου της Επικρατείας υπάγονται καταρχήν όλες οι περιπτώσεις ευθύνης του Δημοσίου (ή των ν.π.δ.δ. και των Ο.Τ.Α.) προς αποκατάσταση κάθε θετικής ή αποθετικής ζημίας ή ηθικής βλάβης, είτε με βάση τις διατάξεις των άρθρων 105 και 106 του Εισαγωγικού Νόμου του Αστικού Κώδικα είτε ευθέως εκ του νόμου και μάλιστα ανεξαρτήτως αν από τη νομοθεσία στην οποία θεμελιώνεται το αίτημα αποζημιώσεως του ενάγοντος δημιουργούνται διαφορές, οι οποίες υπάγονται καταρχήν στην αρμοδιότητα άλλων Τμημάτων του Συμβουλίου της Επικρατείας. Μόνη εξαίρεση στην ανωτέρω αρμοδιότητα του Α΄ Τμήματος αποτελούν οι περιπτώσεις ευθύνης του Δημοσίου (των ν.π.δ.δ. και των Ο.Τ.Α.), όταν το αίτημα αποζημιώσεως θεμελιώνεται σε νομοθεσία η οποία αφορά στις πάσης φύσεως αποδοχές και χρηματικές αξιώσεις οι οποίες συνδέονται με την πρόσληψη, την υπηρεσιακή κατάσταση ή τη λύση της σχέσεως του προσωπικού των εν λόγω νομικών προσώπων, οι οποίες (περιπτώσεις) υπάγονται στην αρμοδιότητα του Στ΄ Τμήματος (ΣτΕ 3318/2006 Ολ., 583/2017, 1636/2014, 5108/2012, 2206/2008).
5. Επειδή, εξάλλου, στην παράγραφο 6 του άρθρου 14 του π.δ/τος 18/1989 (Α΄ 8), όπως αντικαταστάθηκε με την παράγραφο 3 του άρθρου 4 του ν. 3900/2010 (Α΄ 213), ορίζονται τα εξής: «Όταν ένα Τμήμα κρίνει ότι είναι αναρμόδιο, παραπέμπει την υπόθεση στον Πρόεδρο του Συμβουλίου. Αυτός με πράξη του επιλύει το ζήτημα της αρμοδιότητας δεσμευτικά και παραπέμπει την υπόθεση στο αρμόδιο Τμήμα». Κατά την έννοια των ανωτέρω διατάξεων, όταν ένα Τμήμα του Συμβουλίου της Επικρατείας, ερμηνεύοντας για πρώτη φορά διατάξεις νόμου που εφαρμόζονται σε υπόθεση η οποία έχει εισαχθεί σε αυτό και εκκρεμεί ενώπιόν του, κρίνει ότι δεν είναι αρμόδιο για την επίλυση της σχετικής διαφοράς, η υπόθεση παραπέμπεται στον Πρόεδρο του Δικαστηρίου, ο οποίος αποφαίνεται δεσμευτικά για το ζήτημα της αρμοδιότητας και παραπέμπει στη συνέχεια την υπόθεση στο αρμόδιο Τμήμα (ΣτΕ 901, 687/2018).
6. Επειδή, με τον ν. 2340/1995 «Χορήγηση επιδόματος στους στρατιωτικούς των Ενόπλων Δυνάμεων και έκτακτου βοηθήματος στους απόστρατους – μερισματούχους» (Α΄ 204) ορίσθηκαν στο άρθρο 1 τα εξής: «1. Χορηγείται από 1.1.1995 και μέχρι ρυθμίσεως του μισθολογίου των Στρατιωτικών μηνιαίο επίδομα ετοιμότητας στους στρατιωτικούς των Ενόπλων Δυνάμεων, όπως παρακάτω: α. Στρατηγός δρχ. 50.000. β. [...] ε. Συνταγματάρχης δρχ. 30.000. στ. [...] 4. Το επίδομα αυτό χορηγείται ως έκτακτο βοήθημα σε ποσοστό 50% και στους απόστρατους στρατιωτικούς των Ενόπλων Δυνάμεων, οι οποίοι είναι μέτοχοι των Μετοχικών Ταμείων Στρατού, Ναυτικού και Αεροπορίας και στους δικαιούχους μερίσματος εκ μεταβιβάσεως από αυτά, υπολογιζόμενο στο βαθμό επί του οποίου υπολογίζεται το μέρισμα [...] 5. Η καταβολή του επιδόματος γίνεται: α. Στους εν ενεργεία στρατιωτικούς με τις μισθολογικές καταστάσεις όπως και οι αποδοχές – επιδόματα. β. Στους απόστρατους στρατιωτικούς των Ενόπλων Δυνάμεων με μέριμνα των Γενικών Επιτελείων, σε συνεργασία με τα οικεία ασφαλιστικά ταμεία. 6. [...]». Ως προς τις εν λόγω ρυθμίσεις αναγράφονται στην οικεία εισηγητική έκθεση τα ακόλουθα: «είναι καθολική η αναγνώριση της ιδιαιτερότητας του μισθολογίου των στρατιωτικών των Ενόπλων Δυνάμεων, δεδομένου ότι οι αποδοχές τους είναι ιδιαίτερα χαμηλές και δυσανάλογες με την αποστολή, το έργο και την προσφορά τους. Για τον λόγο αυτόν και προκειμένου να βελτιωθεί άμεσα το οικονομικό τους επίπεδο, με την αναπροσαρμογή των αποδοχών τους, η Κυβέρνηση προτείνει τη χορήγηση επιδόματος ετοιμότητας στους εν ενεργεία στρατιωτικούς και εκτάκτου βοηθήματος στους εν αποστρατεία στρατιωτικούς των Ενόπλων Δυνάμεων, αναδρομικά από 1.1.1995». Στη συνέχεια, με το άρθρο 24 του ν. 2386/1996 «Ρυθμίσεις θεμάτων εθνικών κληροδοτημάτων, δημοσίων και ανταλλαξίμων κτημάτων και άλλες διατάξεις» (Α΄ 43) ορίσθηκαν τα εξής: «1. Οι διατάξεις των παραγράφων 1, 2, 5α και 6 του άρθρου 1 του ν. 2340/1995 (ΦΕΚ 204 Α΄), με τις οποίες προβλέπεται η χορήγηση επιδόματος ετοιμότητας στους στρατιωτικούς των Ενόπλων Δυνάμεων, εφαρμόζονται αναλόγως, από 1ης Ιανουαρίου 1996, και στο Αστυνομικό και Πυροσβεστικό προσωπικό του Υπουργείου Δημόσιας Τάξης, σύμφωνα με την υφιστάμενη αντιστοιχία των βαθμών τους... 2. Το επίδομα αυτό χορηγείται ως έκτακτο βοήθημα σε ποσοστό πενήντα τοις εκατό (50%) και στους συνταξιούχους αστυνομικούς και πυροσβεστικούς υπαλλήλους, οι οποίοι είναι μέτοχοι των ασφαλιστικών ταμείων Ε.Τ.Ε.Χ. ή Μ.Τ.Σ., Τ.Α.Υ.Α.Π. ή Τ.Α.Υ.Π.Σ. ή Μ.Τ.Π.Υ., ως και στους δικαιούχους μερίσματος εκ μεταβιβάσεως από αυτά, υπολογιζόμενο στο βαθμό επί του οποίου υπολογίζει το μέρισμα το Μ.Τ.Σ. [...]».
7. Επειδή, εν προκειμένω, όπως προκύπτει από την προσβαλλομένη απόφαση και τα λοιπά διαδικαστικά έγγραφα, ο αναιρεσίβλητος, συνταξιούχος αξιωματικός της ΕΛ.ΑΣ. και μέτοχος του Μετοχικού Ταμείου Στρατού, ζήτησε με αγωγή, ασκηθείσα ενώπιον του Τριμελούς Διοικητικού Πρωτοδικείου Αθηνών, να υποχρεωθεί το Ελληνικό Δημόσιο να του καταβάλει, κατ’ εφαρμογή της συνταγματικής αρχής της ισότητας, ποσό 528,25 ευρώ, το οποίο αντιστοιχεί στο χορηγηθέν στους απόστρατους στρατιωτικούς των Ενόπλων Δυνάμεων έκτακτο βοήθημα του άρθρου 1 παρ. 4 του ν. 2340/1995 για το έτος 1995. Το Τριμελές Διοικητικό Πρωτοδικείο Αθηνών, με την 9327/2007 απόφασή του, έκρινε ως εξής: «[...] Όπως έχει ήδη κριθεί με τις 3/2002 και 4/2002 αποφάσεις του Ανωτάτου Ειδικού Δικαστηρίου, το χορηγηθέν, κατά τις προαναφερόμενες διατάξεις, στους απόστρατους αξιωματικούς από 1.1.1995 και στους απόστρατους αστυνομικούς και συνταξιούχους πυροσβέστες από 1.1.1996 έκτακτο βοήθημα (επίδομα ετοιμότητας) αποτελεί έκτακτη οικονομική ενίσχυση, η οποία αποβλέπει στην άμεση βελτίωση του εισοδήματος των ανωτέρω κατηγοριών προσώπων μέχρι τη θέσπιση νέου μισθολογίου γι’ αυτούς. Ενόψει αυτού και με βάση τα παραπάνω δεδομένα, η ένδικη διαφορά δεν αποτελεί διαφορά που περιλαμβάνεται σ’ αυτές που αναφέρονται στο άρθρο 7 παρ. 1 εδάφιο α΄ του ν. 702/1977, αφού το ανωτέρω έκτακτο βοήθημα δεν αποτελεί παροχή ασφαλιστικού φορέα, αλλά υπάγεται στη δικαιοδοσία των τακτικών διοικητικών δικαστηρίων βάσει της διάταξης του άρθρου 1 παρ. 2 περίπτωση η΄ του ν. 1406/1983, κατά την οποία η αρμοδιότητα των τελευταίων εκτείνεται και στην εκδίκαση αγωγών με βάση τα άρθρα 105 και 106 ΕισΝΑΚ». Με τα δεδομένα αυτά, το Τριμελές Διοικητικό Πρωτοδικείο Αθηνών κήρυξε εαυτό αναρμόδιο καθ’ ύλην για την εκδίκαση της αγωγής του αναιρεσιβλήτου και παρέπεμψε την υπόθεση προς κρίση στο κριθέν ως καθ’ ύλην αρμόδιο Μονομελές Διοικητικό Πρωτοδικείο Αθηνών. Ακολούθως, το Μονομελές Διοικητικό Πρωτοδικείο Αθηνών, με την ήδη αναιρεσιβαλλομένη 2116/2013 απόφασή του, ερμηνεύοντας τις προπαρατεθείσες διατάξεις του ν. 2340/1995 και του ν. 2386/1996, έκανε δεκτό ότι το άρθρο 1 παρ. 4 του ν. 2340/1995, κατά το μέρος που δεν προβλέπει την καταβολή του ενδίκου εκτάκτου βοηθήματος κοινωνικού χαρακτήρα και στους συνταξιούχους αστυνομικούς της ΕΛ.ΑΣ. από 1.1.1995, παραβιάζει τη συνταγματική αρχή της ισότητας, αφού γίνεται αυθαίρετη διαφορετική μεταχείριση καταστάσεων που τελούν υπό παρόμοιες συνθήκες. Για την άρση δε της αντισυνταγματικότητας αυτής έκρινε ότι απαιτείται επέκταση της ρυθμίσεως της διατάξεως της παρ. 4 του άρθρου 1 του ν. 2340/1995 και στους συνταξιούχους αστυνομικούς της ΕΛ.ΑΣ., όπως ο αναιρεσίβλητος, οι οποίοι για το ένδικο χρονικό διάστημα από 1.1.1995 έως 31.12.1995 είχαν αποκλεισθεί από την καταβολή του. Με τις σκέψεις αυτές το δικαστήριο έκανε τελικώς δεκτό ότι ο αναιρεσίβλητος δικαιούται το έκτακτο βοήθημα για το έτος 1995, ανερχόμενο συνολικά στο ποσό των 528,25 ευρώ, υποχρέωσε δε το Ελληνικό Δημόσιο να του καταβάλει το ποσό αυτό νομιμοτόκως από την επίδοση της αγωγής έως την εξόφληση. Ήδη το Ελληνικό Δημόσιο προσβάλλει με την κρινομένη αίτηση αναιρέσεως την ως άνω απόφαση, προβάλλοντας ότι η αίτηση ασκείται παραδεκτώς, σύμφωνα με το άρθρο 2 του ν. 3900/2010, διότι με τον μοναδικό λόγο αναιρέσεως τίθεται το ζήτημα της συνταγματικότητας της παρ. 4 του άρθρου 1 του ν. 2340/1995 και της επεκτάσεως της ρυθμίσεως της διατάξεως αυτής και στους συνταξιούχους αστυνομικούς της ΕΛ.ΑΣ., οι οποίοι είχαν αποκλειστεί από την καταβολή του, ζήτημα το οποίο, κατά τα προβαλλόμενα, δεν έχει κριθεί επί της ουσίας με προηγούμενη απόφαση του Συμβουλίου της Επικρατείας.
8. Επειδή, από τις προπαρατεθείσες διατάξεις του π.δ/τος 361/2001 συνάγεται ότι στο Στ΄ Τμήμα του Συμβουλίου της Επικρατείας υπάγονται, μεταξύ άλλων, οι διαφορές που προκύπτουν από την εφαρμογή της νομοθεσίας για τις κάθε είδους αποδοχές (δεδουλευμένες ή μη) και χρηματικές αξιώσεις που συνδέονται με την πρόσληψη, υπηρεσιακή κατάσταση και λύση της σχέσεως του προσωπικού γενικά του Δημοσίου, ήτοι χρηματικές αξιώσεις οι οποίες συνάπτονται με την ενεργό υπηρεσιακή σχέση του εν λόγω προσωπικού με το Ελληνικό Δημόσιο. Και ναι μεν το επίδικο έκτακτο βοήθημα, το οποίο προβλέπεται από την παρ. 4 του άρθρου 1 του ν. 2340/1995, εμπεριέχεται στο αυτό νομοθέτημα με τις διατάξεις που προβλέπουν τη χορήγηση του ειδικού επιδόματος ετοιμότητας στους εν ενεργεία στρατιωτικούς των Ενόπλων Δυνάμεων, δεν συνάπτεται, όμως, κατά τη γνώμη του Τμήματος, με την εν λόγω ενεργό υπηρεσία, ενόψει του χαρακτήρα του ως κοινωνικής παροχής που αποσκοπεί στην προσωρινή οικονομική ενίσχυση των δικαιούχων (ΑΕΔ 7, 6/2003, 4, 3/2002). Με τα δεδομένα, όμως, αυτά, η αγομένη με την κρινομένη αίτηση διαφορά, η οποία δικάστηκε στα δικαστήρια της ουσίας ως διαφορά του άρθρου 1 παρ. 2 περίπτωση η΄ του ν. 1406/1983, δεν υπάγεται, κατά τη γνώμη του Τμήματος, στην αρμοδιότητα του Στ΄ Τμήματος, αλλά στην αρμοδιότητα του Α΄ Τμήματος, το οποίο είναι αρμόδιο, κατά τα προεκτεθέντα, για την εκδίκαση υποθέσεων αποζημιώσεως σύμφωνα με τις διατάξεις των άρθρων 105 και 106 του ΕισΝΑΚ.
9. Επειδή, ενόψει των ανωτέρω και δεδομένου ότι δεν υπάρχει πάγια νομολογία του Δικαστηρίου για το συγκεκριμένο ζήτημα (ΣτΕ 1511/2018, 2559/2017, 2402/2015, βλ. όμως και ΣτΕ 1993/2014, 1493/2006, 3970/2005, οι οποίες επελήφθησαν επί συναφών ζητημάτων, χωρίς σχετική ρητή σκέψη) ούτε έχει αποφανθεί ο Πρόεδρος του Δικαστηρίου επί του αυτού ή παρεμφερούς ζητήματος (πρβλ. ΣτΕ 132/2017, ΣτΕ 1511/2018, 797, 635/2017), το Τμήμα κρίνει ότι πρέπει να απόσχει να αποφανθεί επί της υποθέσεως, πρέπει δε να παραπέμψει το ζήτημα του καθορισμού του αρμοδίου για την εκδίκαση της παρούσης υποθέσεως σχηματισμού στην Πρόεδρο του Δικαστηρίου, σύμφωνα με την προμνημονευθείσα διάταξη του άρθρου 14 παρ. 6 του π.δ/τος 18/1989.
Δ ι ά τ α ύ τ α
Απέχει να αποφανθεί και
Παραπέμπει στην Πρόεδρο του Συμβουλίου της Επικρατείας το ζήτημα του καθορισμού του αρμοδίου για την εκδίκαση της υπό κρίση αιτήσεως Τμήματος.
Η διάσκεψη έγινε στην Αθήνα στις 20 και στις 22 Νοεμβρίου 2018
Ο Πρόεδρος του Στ΄ ΤμήματοςΟ Γραμματέας
Ι. Β. ΓράβαρηςΛ. Ρίκος
και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2018.
Ο Πρόεδρος του Στ´ ΤμήματοςΗ Γραμματέας
Ι. Β. ΓράβαρηςΚ. Πετράκη
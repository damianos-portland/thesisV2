Α.Β. (Μ)
Αριθμός 2809/2018
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Β΄
Συνεδρίασε δημόσια στο ακροατήριό του στις 9 Νοεμβρίου 2016, με την εξής σύνθεση: Ι. Γράβαρης, Αντιπρόεδρος, Προεδρεύων, σε αναπλήρωση της Προέδρου του Τμήματος, που είχε κώλυμα, Κ. Νικολάου, Π. Τσούκας, Σύμβουλοι, Μ. Σταματοπούλου, Σ.-Ε. Σταφυλά, Πάρεδροι. Γραμματέας η Κ. Κεχρολόγου.
Για να δικάσει την από 11 Μαρτίου 2013 αίτηση:
της ομόρρυθμης εταιρείας με την επωνυμία "ΑΦΟΙ Γ……. Ο.Ε.", που εδρεύει στη Νέα Ιωνία Αττικής (οδός Αλ. Παναγούλη αρ. 47), η οποία παρέστη με την δικηγόρο Αικατερίνη Βοϊκλή (Α.Μ. 18418), που την διόρισε με ειδικό πληρεξούσιο,
κατά του Υπουργού Οικονομικών, ο οποίος παρέστη με τον Δημήτριο Φαρμάκη, Πάρεδρο του Νομικού Συμβουλίου του Κράτους.
Με την αίτηση αυτή η αναιρεσείουσα εταιρεία επιδιώκει να αναιρεθεί η υπ' αριθμ. 2230/2012 απόφαση του Διοικητικού Εφετείου Αθηνών.
Οι πληρεξούσιοι των διαδίκων δήλωσαν, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσουν.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Σ.-Ε. Σταφυλά.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την κρινόμενη αίτηση έχει καταβληθεί το νόμιμο παράβολο (1314317-8/2013 και 3568648/2013 ειδικά γραμμάτια παραβόλου, σειράς Α΄).
2. Επειδή, με την αίτηση αυτή ζητείται η αναίρεση της 2230/2012 απόφασης του Διοικητικού Εφετείου Αθηνών, με την οποία απορρίφθηκε προσφυγή της αναιρεσείουσας εταιρείας κατά των κάτωθι πράξεων που εκδόθηκαν εις βάρος της από τον Προϊστάμενο της Δ.Ο.Υ. Νέας Ιωνίας: α) της 50/17-12-2010 μερικής πράξης προσδιορισμού Φ.Π.Α. διαχειριστικής περιόδου 2003, με την οποία της επιβλήθηκε φόρος προστιθέμενης αξίας 419.481,13 ευρώ, καθώς και πρόσθετος φόρος 1.258.443,38 ευρώ, λόγω μη υποβολής δηλώσεως και β) της 51/17-12-2010 μερικής πράξης προσδιορισμού Φ.Π.Α. διαχειριστικής περιόδου 2004, με την οποία της επιβλήθηκε φόρος προστιθέμενης αξίας 5.237,50 ευρώ, καθώς και πρόσθετος φόρος 10.474,99 ευρώ, για τον ίδιο λόγο.
3. Επειδή, με το άρθρο 12 του ν. 3900/2010 (Α΄ 213), το οποίο, σύμφωνα με το άρθρο 70 του ίδιου νόμου, άρχισε να ισχύει από 1.1.2011, αντικαταστάθηκαν οι παράγραφοι 3, όπως αυτή είχε τροποποιηθεί με το άρθρο 35 παρ. 1 του ν. 3772/2009, και 4 του άρθρου 53 του π.δ/τος 18/1989 ως εξής: «3. Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. 4. Δεν επιτρέπεται η άσκηση αίτησης αναιρέσεως όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ [...]».
4. Επειδή, κατά την έννοια των ανωτέρω διατάξεων, για το παραδεκτό αιτήσεως αναιρέσεως απαιτείται η συνδρομή των προϋποθέσεων και των δύο παραγράφων 3 και 4, του άρθρου 53 του π.δ/τος 18/1989, ήτοι και του ελάχιστου ποσού της διαφοράς και της έλλειψης νομολογίας ή της αντίθεσης σε αυτήν. Ειδικότερα, επί διαφοράς της οποίας το αντικείμενο υπερβαίνει τα 40.000 ευρώ, η κατά τ' ανωτέρω έλλειψη νομολογίας πρέπει να προβάλλεται με συγκεκριμένους ισχυρισμούς που περιέχονται στο εισαγωγικό δικόγραφο και να αναφέρεται σε συγκεκριμένο, κρίσιμου για την επίλυση της διαφοράς, νομικό ζήτημα, δηλαδή όχι σε ζήτημα αιτιολογίας περιοριζόμενα στο πραγματικό της συγκεκριμένης υποθέσεως αλλά σε ζήτημα ερμηνείας διατάξεως νόμου ή γενικής αρχής του ουσιαστικού ή δικονομικού δικαίου, δυναμένης να έχει γενικότερη εφαρμογή, ανεξαρτήτως εάν η ερμηνεία αυτή διατυπώνεται στην μείζονα πρόταση του δικανικού συλλογισμού της αναιρεσιβαλλομένης αποφάσεως ή προκύπτει από την υπαγωγή της (ΣτΕ 1267-1271, 112/2015, 2945, 1015-6/2014, 3996, 3873, 3011, 2631/2013, 3933/2012). Περαιτέρω, όταν με κοινή προσφυγή έχουν προσβληθεί περισσότερες πράξεις και τα διοικητικά δικαστήρια (πρωτοβάθμιο και δευτεροβάθμιο) έχουν εκδώσει κοινή απόφαση, ως ποσό του αντικειμένου της διαφοράς που άγεται ενώπιον του Συμβουλίου της Επικρατείας και από το ύψος του οποίου εξαρτάται το παραδεκτό της αιτήσεως αναιρέσεως, λαμβάνεται το χρηματικό ποσό που αντιστοιχεί σε κάθε πράξη χωριστά (ΣτΕ 2401/2014, 505/2014, 4126/2014). Εξ άλλου, προκειμένου για διαφορές από φόρους, δασμούς, τέλη και συναφή δικαιώματα, πρόστιμα και λοιπές κυρώσεις, ως ποσό της διαφοράς νοείται το ποσό του αμφισβητουμένου ενώπιον του Δικαστηρίου κυρίου φόρου κ.λ.π. χωρίς προσαυξήσεις και προσθέτους φόρους. [Κατ’ εξαίρεση, μόνον, λαμβάνεται υπ’ όψιν και προστίθεται στο ποσό του κυρίου φόρου και ο πρόσθετος φόρος εάν με την αίτηση αναιρέσεως προβάλλονται λόγοι αναγόμενοι σε αυτοτελείς πλημμέλειες αυτού, διότι, στην περίπτωση αυτή, αντικείμενο της διαφοράς αποτελεί το σύνολο των ποσών που αμφισβητούνται με την αίτηση αναιρέσεως (ΣτΕ 1574/2015 κ.α.)].
5. Επειδή, η υπό κρίση αίτηση αναιρέσεως, ως εκ του χρόνου καταθέσεώς της (14-3-2013), εμπίπτει στο πεδίο εφαρμογής του ανωτέρω άρθρου 12 του ν. 3900/2010, με αυτή, δε, άγεται κατ’ αναίρεση διαφορά η οποία, κατά το μέρος που αφορά την 51/17-12-2010 μερική πράξη προσδιορισμού Φ.Π.Α. διαχειριστικής περιόδου 2004, έχει χρηματικό αντικείμενο που ανέρχεται, κατά τα εκτεθέντα στην σκέψη 2, σε ποσό που υπολείπεται του ορίου των 40.000 ευρώ και, συνεπώς, προεχόντως για τον λόγο αυτό, η κρινόμενη αίτηση ασκείται, κατά το μέρος τούτο απαραδέκτως. Περαιτέρω, η αίτηση κατά το μέρος που αφορά την 50/17-12-2010 μερική πράξη προσδιορισμού Φ.Π.Α. διαχειριστικής περιόδου 2003, έχει μεν χρηματικό αντικείμενο που ανέρχεται (βλ. ανωτ. σκέψη 2), σε ποσό που υπερβαίνει, κατά τα προεκτεθέντα, το όριο των 40.000 ευρώ· όμως, με το δικόγραφο της αιτήσεως δεν προβάλλεται κανένας συγκεκριμένος ισχυρισμός με το περιεχόμενο που επιβάλλουν οι ανωτέρω διατάξεις, προκειμένου να θεωρηθεί παραδεκτή η αίτηση· δεν αρκεί δε προς τούτο ο ισχυρισμός ότι επί των «προβαλλομένων αναιρετικών λόγων, δεν κατέστη δυνατόν να ανεύρουμε περαιτέρω συναφή νομολογία οποιουδήποτε Δικαστηρίου, παρά την ενδελεχή έρευνα που πραγματοποιήσαμε στο διαδίκτυο και σε νομικά περιοδικά προς τον σκοπό αυτό», εφόσον δεν αναδεικνύονται συγκεκριμένα νομικά ζητήματα, υπό την προεκτεθείσα (σκέψη 4) έννοια, κρίσιμα για την επίλυση της διαφοράς, και τιθέμενα ειδικώς με τους προβαλλομένους λόγους αναιρέσεως, ως προς τα οποία να μην υφίσταται νομολογία του Δικαστηρίου (ΣτΕ 2317/2015, 3864/2014, 1015/2014, 1651/2014, 563/2014 κ.α.). Με τα δεδομένα αυτά, και σύμφωνα με τα εκτεθέντα στην προηγούμενη σκέψη, η υπό κρίση αίτηση πρέπει να απορριφθεί ως απαράδεκτη.
Δ ι ά τ α ύ τ α
Απορρίπτει την αίτηση.
Διατάσσει την κατάπτωση του παραβόλου.
Επιβάλλει στην αναιρεσείουσα εταιρεία τη δικαστική δαπάνη του Δημοσίου, η οποία ανέρχεται σε τετρακόσια εξήντα (460) ευρώ.
Η διάσκεψη έγινε στην Αθήνα στις 14 Νοεμβρίου 2016
Ο Προεδρεύων ΑντιπρόεδροςΗ Γραμματέας
Ι. Γράβαρης Κ. Κεχρολόγου
και η απόφαση δημοσιεύθηκε σε δημόσια συνεδρίαση της 27ης Δεκεμβρίου 2018.
Η Πρόεδρος του Β´ ΤμήματοςΗ Γραμματέας
Ε. Σάρπ Α. Ζυγουρίτσα
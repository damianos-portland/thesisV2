Κ.Λ. (m)
Αριθμός 2829/2018
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Ε΄
Συνεδρίασε δημόσια στο ακροατήριό του την 1η Φεβρουαρίου 2017, με την εξής σύνθεση: Αθ. Ράντος, Αντιπρόεδρος, Πρόεδρος του Ε΄ Τμήματος, Μ. Σωτηροπούλου, Αγγ. Μίντζια, Σύμβουλοι, Χρ. Παπανικολάου, Ελ. Μουργιά, Πάρεδροι. Γραμματέας η Μ. Βλασερού.
Για να δικάσει την από 30 Νοεμβρίου 2011 έφεση:
του Π. Α. του Χ..., ο οποίος παρέστη με τον δικηγόρο Σταύρο Μαλαμή (Α.Μ. 4633, Δ.Σ. Θεσσαλονίκης), που τον διόρισε με πληρεξούσιο,
κατά της Περιφέρειας Κεντρικής Μακεδονίας, η οποία δεν παρέστη,
και κατά της υπ’ αριθμ. 408/2011 απόφασης του Διοικητικού Εφετείου Θεσσαλονίκης.
Στη δίκη παρέστη ο Δήμος Θεσσαλονίκης με τον δικηγόρο Δημήτριο Στράνη (Α.Μ. 11856), που τον διόρισε με απόφαση της Οικονομικής Επιτροπής του.
Οι πληρεξούσιοι των διαδίκων που παρέστησαν δήλωσαν, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσουν.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Ελ. Μουργιά.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της υπό κρίση εφέσεως έχει καταβληθεί το νόμιμο παράβολο (1212105/2012, 2165249/2012 και 2510189/2012 ειδικά έντυπα παραβόλου, σειράς Α).
2. Επειδή, με την κρινόμενη έφεση ζητείται η εξαφάνιση της 408/2011 αποφάσεως του Διοικητικού Εφετείου Θεσσαλονίκης. Με την απόφαση αυτή απορρίφθηκε αίτηση ακυρώσεως του εκκαλούντος κατά της από 31.10.2007 αποφάσεως της Επιτροπής Εκδικάσεως Ενστάσεων Αυθαιρέτων της Διεύθυνσης Πολεοδομίας της Νομαρχιακής Αυτοδιοίκησης Θεσσαλονίκης, κατά το μέρος που απορρίφθηκε με αυτήν η από 7.9.2006 ένστασή του κατά της από 9.8.2006 εκθέσεως αυτοψίας αυθαιρέτου της ανωτέρω υπηρεσίας, με την οποία χαρακτηρίσθηκαν ως αυθαίρετες κατασκευές εγκατεστημένες στη θέση “πάρκο κεραιών” της περιοχής Χορτιάτη για τη λειτουργία ραδιοφωνικού σταθμού που εκμεταλλεύεται ο εκκαλών.
3. Επειδή, μετά τη δημοσίευση της εκκαλουμένης αποφάσεως, με τις 525/2015 και 292/2016 αποφάσεις του Δημοτικού Συμβουλίου Πυλαίας - Χορτιάτη διαπιστώθηκε, αφενός, κατ’ άρθρο 1 παρ. 2 της από 31.12.2012 ΠΝΠ (Α΄ 256), η οποία κυρώθηκε με το άρθρο 1 του ν. 4147/2013 (Α΄ 98), και όπως στη συνέχεια το άρθρο 1 της ΠΝΠ τροποποιήθηκε με το άρθρο 31 του ν. 4257/2014 (Α΄ 93), η επάρκεια προσωπικού και υλικοτεχνικής υποδομής για την άσκηση των αρμοδιοτήτων, πλην άλλων, εκδόσεως οικοδομικών αδειών και ελέγχου κατασκευών, που μεταβιβάστηκαν στους Δήμους δυνάμει του άρθρου 95 παρ. 1 περ. α΄ του ν. 3852/2010 (Α΄ 87), και καθορίσθηκε, αφετέρου, ως χρόνος ενάρξεως της ασκήσεως των αρμοδιοτήτων αυτών η 1.1.2016. Οι ανωτέρω αποφάσεις του Δημοτικού Συμβουλίου Πυλαίας - Χορτιάτη κρίθηκαν νόμιμες και δημοσιεύθηκαν στην Εφημερίδα της Κυβερνήσεως από τον ασκούντα καθήκοντα Γενικού Γραμματέα της Αποκεντρωμένης Διοίκησης Μακεδονίας - Θράκης με τις 58630/15.9.2015 (Β΄ 2165) και 22971/1.4.2016 (Β΄ 960) αποφάσεις του, αντιστοίχως. Κατόπιν των ανωτέρω, σύμφωνα με το άρθρο 283 παρ. 2 του ν. 3852/2010, όπως ισχύει, την παρούσα δίκη συνεχίζει ο Δήμος Πυλαίας - Χορτιάτη (ΣτΕ 1548/2017). Αντιθέτως, ο Δήμος Θεσσαλονίκης δεν είναι διάδικος στην παρούσα δίκη και, ως εκ τούτου, η παράστασή του στο ακροατήριο πρέπει να κηρυχθεί άκυρη. Εξάλλου, εφόσον αντίγραφα της υπό κρίση εφέσεως και της από 23.9.2013 πράξεως της Προέδρου του Ε΄ Τμήματος περί ορισμού δικασίμου και εισηγητού για την εκδίκαση της εφέσεως επιδόθηκαν νομίμως στην Περιφέρεια Κεντρικής Μακεδονίας, που ήταν διάδικος στη συζήτηση της υποθέσεως στο Διοικητικό Εφετείο (βλ. το υφιστάμενο στον φάκελο από 14.10.2013 αποδεικτικό επιδόσεως), ο οικείος δε Δήμος καθίσταται αυτοδικαίως εκ του νόμου διάδικος και συνεχίζει τις σχετικές δίκες, η υπόθεση νομίμως συζητήθηκε αν και δεν παρέστη ο Δήμος Πυλαίας - Χορτιάτη.
4. Επειδή, με την παρ. 2 του άρθρου 12 του ν. 3900/2010 (Α΄ 213/17.12.2010), ο οποίος άρχισε να ισχύει από 1.1.2011 σύμφωνα με το άρθρο 70 του νόμου αυτού, προστέθηκε στην παρ. 1 του άρθρου 58 του π.δ. 18/1989 (Α΄ 8) το εξής εδάφιο: «Η έφεση επιτρέπεται μόνον όταν προβάλλεται από τον διάδικο, με συγκεκριμένους ισχυρισμούς που περιέχονται στο σχετικό δικόγραφο, ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου». Κατά την έννοια της άνω διατάξεως, η προβολή των ισχυρισμών που μνημονεύονται σ’ αυτήν αποτελεί προϋπόθεση του παραδεκτού της εφέσεως και επιτρέπεται μόνο με το εισαγωγικό δικόγραφο της δίκης και όχι με δικόγραφο των προσθέτων λόγων ή με υπόμνημα. Η ρύθμιση αυτή δεν αντίκειται σε κάποια συνταγματική ή άλλη, υπερνομοθετικής ισχύος, διάταξη (ΣτΕ Ολομ. 800/2015. Πρβλ. ΕΔΔΑ 2.6.2016, 18880/15, Παπαϊωάννου κατά Ελλάδας). Ως ισχυρισμοί, η προβολή των οποίων με το δικόγραφο της εφέσεως απαιτείται επί ποινή απαραδέκτου, νοούνται εκείνοι που αναφέρονται σε συγκεκριμένο νομικό ζήτημα, αναγόμενο στην ερμηνεία των κανόνων που εφαρμόσθηκαν από την εκκαλούμενη απόφαση και η επίλυση του οποίου ήταν αναγκαία για τη διάγνωση της υποθέσεως και όχι απλώς οι αναγόμενοι στην ορθή ή μη υπαγωγή πραγματικών περιστατικών σε εφαρμοσθέντα κανόνα δικαίου (ΣτΕ 2414/2017, 2233/2017 κ.ά.). Περαιτέρω, όπως έχει κριθεί (ΣτΕ 1591/2017, 1864/2016, 1686/2016 κ.ά.) δεν συνιστούν παραδεκτή, κατά τα ανωτέρω, επίκληση νομικού ζητήματος ισχυρισμοί περί ελλείψεως νομολογίας ή αντιθέσεως σε νομολογία, οι οποίοι, περιοριζόμενοι σε ζητήματα αιτιολογίας συνδεόμενα με το πραγματικό της κρινομένης υποθέσεως, δεν αναφέρονται στην ερμηνεία διατάξεως νόμου ή γενικής αρχής δυναμένη να έχει γενικότερη εφαρμογή, ανεξαρτήτως αν αυτή η ερμηνεία διατυπώνεται στην μείζονα ή στην ελάσσονα πρόταση του δικανικού συλλογισμού της εκκαλουμένης και των λοιπών αποφάσεων, προς τις οποίες προβάλλεται ότι υφίσταται αντίθεση.
5. Επειδή, κατά τα εκτιθέμενα στην εκκαλουμένη και όπως προκύπτει από τα στοιχεία του φακέλου, με την από 9.8.2006 έκθεση αυτοψίας αυθαιρέτου της Διεύθυνσης Πολεοδομίας της Νομαρχιακής Αυτοδιοίκησης (Ν.Α.) Θεσσαλονίκης χαρακτηρίσθηκαν ως αυθαίρετες κατασκευές εγκατεστημένες στη θέση “πάρκο κεραιών” της περιοχής Χορτιάτη, απαραίτητες για τη λειτουργία του ραδιοφωνικού σταθμού «ΜΕΤΡΟΠΟΛΙΣ FM 95,5», τον οποίο εκμεταλλεύεται ο εκκαλών. Ένσταση του εκκαλούντος κατά της ως άνω εκθέσεως αυτοψίας έγινε εν μέρει δεκτή με την από 31.10.2007 απόφαση της Επιτροπής Εκδικάσεως Ενστάσεων Αυθαιρέτων της Διεύθυνσης Πολεοδομίας της Ν.Α. Θεσσαλονίκης. Ειδικότερα, με την προαναφερθείσα απόφαση η ένσταση του εκκαλούντος έγινε εν μέρει δεκτή, κατά το μέρος που αφορούσε τον χαρακτηρισμό ως αυθαιρέτων των κατασκευών για την εγκατάσταση των οποίων ο εκκαλών είχε εφοδιασθεί με την ΔΠ/Ε.Α. 40550/3001/1994 έγκριση της Διεύθυνσης Πολεοδομίας της Νομαρχίας Θεσσαλονίκης, δηλαδή ιστού και κοντέϊνερ μετά των βάσεών τους, και απορρίφθηκε κατά το μέρος που αφορούσε τον χαρακτηρισμό των λοιπών κατασκευών, που εγκαταστάθηκαν καθ’ υπέρβαση της εγκρίσεως (δηλαδή ενός οικίσκου, ενός ιστού, ενός παραπήγματος, των βάσεων αυτών και μίας περιφράξεως). Εξάλλου, με την ίδια απόφαση τα αναλογούντα πρόστιμα υπολογίσθηκαν εκ νέου βάσει των διατάξεων του π.δ. 267/1998, αφού ελήφθη υπόψη τεχνική έκθεση υπολογισμού της συμβατικής αξίας των κατασκευών την οποία προσκόμισε ο εκκαλών. Κατά της πράξεως αυτής ο εκκαλών άσκησε αίτηση ακυρώσεως, η οποία απορρίφθηκε με την εκκαλουμένη. Ειδικότερα, το δικάσαν δικαστήριο έκρινε ότι στο ενσωματωθέν στην ανωτέρω απόφαση της Επιτροπής από 6.6.2007 πρακτικό συνεδριάσεως της ίδιας Επιτροπής, που αναγράφεται σε πρόσθετη σελίδα στην ένσταση του εκκαλούντος -συνεδρίαση κατά την οποία αναβλήθηκε η οριστική κρίση επί της ενστάσεως προκειμένου να προσκομισθεί από τον εκκαλούντα τεχνική έκθεση μηχανικού για τον υπολογισμό των προστίμων- αναφέρεται ότι ο ήδη εκκαλών παρέλειψε να προσκομίσει την προβλεπόμενη για τις επίμαχες κατασκευές άδεια του ν. 2801/2001. Με τα δεδομένα αυτά, σε συνδυασμό με τη μνεία του άρθρου 22 του Γ.Ο.Κ. στην έκθεση αυτοψίας, και λαμβάνοντας υπόψη ότι ο εκκαλών δεν αμφισβήτησε την αποδιδόμενη υπέρβαση της εγκρίσεως, η οποία αρκεί για τον χαρακτηρισμό των κατασκευών ως αυθαιρέτων, το δικάσαν δικαστήριο έκρινε ότι αιτιολογείται νομίμως και επαρκώς η προσβαλλόμενη απόφαση, απέρριψε δε ως αβάσιμο τον περί του αντιθέτου προβαλλόμενο λόγο ακυρώσεως. Επίσης ως αβάσιμος απορρίφθηκε από το δικάσαν εφετείο ο λόγος ακυρώσεως, κατά τον οποίο η Επιτροπή Εκδικάσεως Ενστάσεων όφειλε να απαντήσει στον προβληθέντα με την ένσταση ισχυρισμό περί του ότι για την έλλειψη αδείας της Ε.Ε.Τ.Τ. και εγκρίσεως της Πολεοδομικής Υπηρεσίας δεν ευθυνόταν ο εκκαλών, αφού, όπως υποστήριξε ο τελευταίος, η λήψη τούτων ήταν αδύνατη διότι δεν είχε προηγηθεί διοικητική έγκριση ραδιοσυχνοτήτων στον νομό Θεσσαλονίκης. Τούτο δε διότι, κατά την κρίση του δικαστηρίου, οι ισχυρισμοί αυτοί περί αντικειμενικής αδυναμίας του εκκαλούντος να λάβει άδεια της Ε.Ε.Τ.Τ. και στη συνέχεια έγκριση της πολεοδομικής υπηρεσίας, νομίμως απορρίφθηκαν σιωπηρώς με την προσβαλλόμενη απόφαση, ως ερειδόμενοι επί υποθετικής βάσεως, δεδομένου ότι ο εκκαλών δεν ισχυρίστηκε ενώπιον της Επιτροπής Εκδικάσεως Ενστάσεων, με επίκληση και προσκόμιση συγκεκριμένων στοιχείων, ότι είχε υποβάλει αίτηση αδειοδοτήσεως στις εν λόγω αρχές για τις επίμαχες -μη καλυπτόμενες από την ΔΠ/Ε.Α. 40550/3001/1994 έγκριση- κατασκευές. Με τις σκέψεις αυτές το δικάσαν δικαστήριο απέρριψε την αίτηση ακυρώσεως του εκκαλούντος.
6. Επειδή, με την κρινόμενη έφεση, η οποία ασκήθηκε στις 20.1.2012 και, επομένως, διέπεται από τις διατάξεις του ν. 3900/2010, προβάλλεται ότι (α) είναι εσφαλμένη η κρίση του δικάσαντος δικαστηρίου ως προς τη νομιμότητα της αιτιολογίας της προσβαλλομένης με την αίτηση ακυρώσεως πράξεως, (β) ότι είναι εσφαλμένη η αιτιολογία της εκκαλουμένης ως προς την απόρριψη του λόγου ακυρώσεως περί ελλείψεως αιτιολογίας της προσβαλλομένης πράξεως και (γ) ότι είναι πλήρως αναιτιολόγητη η εκκαλουμένη διότι απέρριψε σιωπηρά τον λόγο ακυρώσεως περί παραβάσεως της αρχής της χρηστής διοικήσεως και δικαιολογημένης εμπιστοσύνης του διοικουμένου. Για το παραδεκτό του λόγου, κατ’ άρθρο 12 παρ. 2 του ν. 3900/2010, ο εκκαλών επικαλείται αντίθεση της εκκαλουμένης προς τη νομολογία του Συμβουλίου της Επικρατείας και των Διοικητικών Εφετείων με μνεία αποφάσεων των εν λόγω δικαστηρίων, καθώς και “αντίθεση στην πάγια νομολογία του Συμβουλίου της Επικρατείας περί υποχρέωσης αιτιολόγησης των δικαστικών αποφάσεων”.
7. Επειδή, με τα ανωτέρω δεδομένα, οι περί του παραδεκτού της εφέσεως προταθέντες ως άνω ισχυρισμοί είναι απορριπτέοι ως αβάσιμοι, διότι τα ζητήματα που θέτει ο εκκαλών συναρτώνται αποκλειστικώς με εκτίμηση πραγματικών περιστατικών, δηλαδή με κρίσεις που συνάπτονται με την αιτιολογία της εκκαλουμένης αποφάσεως και δεν αφορούν σε νομικό ζήτημα ερμηνείας κανόνα δικαίου, κατά την έννοια της διατάξεως του άρθρου 12 παρ. 2 του ν. 3900/2010. Γενικού δε χαρακτήρα επικλήσεις νομολογίας για την ανάγκη αιτιολογήσεως των δικαστικών αποφάσεων, μη συνδεόμενες με ερμηνεία συγκεκριμένης διατάξεως νόμου, στην οποία να προέβη η εκκαλουμένη απόφαση, δεν συνιστούν παραδεκτούς ισχυρισμούς με βάση την εν λόγω διάταξη. Συνεπώς, η κρινόμενη έφεση πρέπει να απορριφθεί ως απαράδεκτη.
Δ ι ά τ α ύ τ α
Κηρύσσει άκυρη την παράσταση του Δήμου Θεσσαλονίκης και τον αποβάλλει από τη δίκη, σύμφωνα με το σκεπτικό.
Απορρίπτει την έφεση.
Διατάσσει την κατάπτωση του παραβόλου.
Η διάσκεψη έγινε στην Αθήνα στις 9 Φεβρουαρίου 2017
Ο Πρόεδρος του Ε΄ ΤμήματοςΗ Γραμματέας
Αθ. ΡάντοςΜ. Βλασερού
και η απόφαση δημοσιεύθηκε σε δημόσια συνεδρίαση στις 31 Δεκεμβρίου 2018.
Ο Πρόεδρος του Ε΄ ΤμήματοςΟ Γραμματέας
Αθ. ΡάντοςΔ. Λαγός
Ε.Σ.(m)
Αριθμός 2821/2018
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Γ΄
Συνεδρίασε δημόσια στο ακροατήριό του στις 8 Μαρτίου 2018, με την εξής σύνθεση: Αικ. Σακελλαροπούλου, Αντιπρόεδρος, Προεδρεύουσα, σε αναπλήρωση της Προέδρου του Τμήματος, που είχε κώλυμα, Δ. Μακρής, Α.-Μ. Παπαδημητρίου, Σύμβουλοι, Δ. Βανδώρος, Ε. Μελισσαρίδης, Πάρεδροι. Γραμματέας ο Ν. Βασιλόπουλος.
Για να δικάσει την από 28 Ιουλίου 2014 αίτηση:
του Οικονομικού Πανεπιστημίου Αθηνών, που εδρεύει στην Αθήνα, (Πατησίων 76), το οποίο παρέστη με τη δικηγόρο Ελένη Κουτσιμπού (Α.Μ. 7067), που τη διόρισε με απόφασή του ο Πρύτανης,
κατά των Υπουργών: 1) Διοικητικής Μεταρρύθμισης και Ηλεκτρονικής Διακυβέρνησης, 2) Παιδείας και Θρησκευμάτων, οι οποίοι παρέστησαν με τον Χαράλαμπο Τσόγκα, Πάρεδρο του Νομικού Συμβουλίου του Κράτους και 3) Οικονομικών, ο οποίος παρέστη με τον Νικόλαο Πατηνιώτη, Πάρεδρο του Νομικού Συμβουλίου του Κράτους, που κατέθεσε δήλωση σύμφωνα με το άρθρο 26 του ν. 4509/2017, περί μη εμφανίσεώς του,
και κατά του παρεμβαίνοντος ν.π.δ.δ. με την με την επωνυμία «ΙΔΡΥΜΑ ΝΕΟΛΑΙΑΣ ΚΑΙ ΔΙΑ ΒΙΟΥ ΜΑΘΗΣΗΣ» (Ι.ΝΕ.ΔΙ.ΒΙ.Μ), που εδρεύει στην Αθήνα (Αχαρνών 417), το οποίο παρέστη με τον Παναγιώτη Κατσαρό (Α.Μ. 17103), που τον διόρισε με πληρεξούσιο.
Με την αίτηση αυτή το αιτούν Πανεπιστήμιο επιδιώκει να ακυρωθεί η σιωπηρή άρνηση της Διοίκησης να ανακαλέσει τη υπ’ αριθμ. 127177/Η/04.11.2011 (ΦΕΚ Β΄ 2508/4.11.2011) κοινή απόφαση των Υπουργών Διοικητικής Μεταρρύθμισης και Ηλεκτρονικής Διακυβέρνησης, Οικονομικών και Παιδείας Δια Βίου Μάθησης και Θρησκευμάτων.
Η εκδίκαση άρχισε με την ανάγνωση της εκθέσεως του εισηγητή, Συμβούλου, Δ. Μακρή.
Κατόπιν το δικαστήριο άκουσε την πληρεξούσια του αιτούντος Πανεπιστημίου, η οποία ανέπτυξε και προφορικά τους προβαλλόμενους λόγους ακυρώσεως και ζήτησε να γίνει δεκτή η αίτηση, τον πληρεξούσιο του παρεμβαίνοντος Ιδρύματος και τον αντιπρόσωπο των Υπουργών που εμφανίσθηκε, οι οποίοι ζήτησαν την απόρριψή της.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή για την άσκηση της κρινόμενης αιτήσεως δεν απαιτείται κατά νόμο η καταβολή παραβόλου.
2. Επειδή ζητείται η ακύρωση της σιωπηρής απoρρίψεως της 2105/7.4.2014 αιτήσεως του Πρύτανη του αιτούντος σχετικά με την ανάκληση της 127177/Η/4.11.2011 κοινής αποφάσεως των Υπουργών Διοικητικής Μεταρρύθμισης και Ηλεκτρονικής Διακυβέρνησης, Οικονομικών και Παιδείας, Δια Βίου Μάθησης και Θρησκευμάτων, με τίτλο «Μεταφορά αρμοδιοτήτων, εξοπλισμού και προσωπικού Φοιτητικών και Σπουδαστικών Εστιών αρμοδιότητας του Εθνικού Ιδρύματος Νεότητας στα Ανώτατα Εκπαιδευτικά Ιδρύματα» (Β΄ 2508/4.11.2011), κατά το μέρος που αυτή αφορά την μεταφορά από το Εθνικό Ίδρυμα Νεότητας (Ε.Ι.Ν.) στο αιτούν Πανεπιστήμιο των αρμοδιοτήτων, του εξοπλισμού και του προσωπικού της Φοιτητικής Εστίας Αθηνών (Φ.Ε.Α.).
3. Επειδή με την 127175/Η/4.11.2011 κοινή απόφαση των Υπουργών Οικονομικών και Παιδείας, Δια Βίου Μάθησης και Θρησκευμάτων (Β΄ 2508/4.11.2011) το νομικό πρόσωπο ιδιωτικού δικαίου με την επωνυμία «Εθνικό Ίδρυμα Νεότητας» μετονομάσθηκε σε «Ίδρυμα Νεολαίας και Δια Βίου Μάθησης» (Ι.ΝΕ.ΔΙ.ΒΙ.Μ.), το οποίο εξακολουθεί να υπάγεται στην εποπτεία του Υπουργού Παιδείας, Δια Βίου Μάθησης και Θρησκευμάτων και στο οποίο συγχωνεύθηκαν με απορρόφηση τα νομικά πρόσωπα ιδιωτικού δικαίου με την επωνυμία «Ινστιτούτο Νεολαίας» και «Ινστιτούτο Διαρκούς Εκπαίδευσης Ενηλίκων», τα οποία καταργήθηκαν ως αυτοτελή νομικά πρόσωπα (άρθρο 1). Με τα δεδομένα αυτά, το Ίδρυμα Νεολαίας και Δια Βίου Μάθησης, το οποίο, κατά τα οριζόμενα στο άρθρο 2 της προαναφερόμενης 127175/Η/4.11.2011 κοινής υπουργικής αποφάσεως, εκπληρώνει τους σκοπούς και ασκεί εφεξής τις αρμοδιότητες των συγχωνευόμενων νομικών προσώπων, μεταξύ των οποίων το Εθνικό Ίδρυμα Νεότητας, με έννομο συμφέρον και εν γένει παραδεκτώς παρεμβαίνει προς απόρριψη της κρινόμενης αιτήσεως (βλ. ΣτΕ 1373/2013 Ολομέλεια).
4. Επειδή στα άρθρα 65 έως 67 του Κεφαλαίου Θ΄ «Κατάργηση και συγχώνευση υπηρεσιών και νομικών προσώπων του δημόσιου τομέα» του ν. 4002/2011 (Α΄ 180/22.8.2011) ορίζονται, μεταξύ άλλων, τα εξής: Άρθρο 65 «1. Μετατάξεις και μεταφορές του ανωτέρω προσωπικού από νομικά πρόσωπα ιδιωτικού δικαίου … προς το Δημόσιο και Ν.Π.Δ.Δ. συνυπολογίζονται στους περιορισμούς των παραγράφων 1 και 7 του άρθρου 11 του ν. 3833/2010 (Α΄ 40). 2. Στην περίπτωση που … δεν υπάρχουν κενές θέσεις αντίστοιχης κατηγορίας, κλάδου και ειδικότητας για τις οποίες ο μεταφερόμενος ή μετατασσόμενος να κατέχει τα απαιτούμενα τυπικά προσόντα συνιστώνται προσωποπαγείς θέσεις … 3. … 7. Η μεταφορά ή μετάταξη του μόνιμου και με σχέση εργασίας ιδιωτικού δικαίου αορίστου χρόνου προσωπικού των καταργούμενων ή συγχωνευόμενων … υπηρεσιών ή φορέων … γίνεται κατά παρέκκλιση των ισχυουσών διατάξεων. 8. Για όλες τις περιπτώσεις αυτοδίκαιης μεταφοράς προσωπικού καταργούμενων ή συγχωνευόμενων … φορέων, σύμφωνα με τις διατάξεις του παρόντος νόμου, εκδίδεται διαπιστωτική πράξη του Υπουργού που εποπτεύει τον φορέα υποδοχής ή του αρμόδιου Υπουργού που προΐσταται των υπηρεσιών υποδοχής, η οποία δημοσιεύεται σε περίληψη στην Εφημερίδα της Κυβερνήσεως 9. … 14. … ». Άρθρο 66 «1. Μετά το άρθρο 14Α του ν. 3429/2005 (Α΄ 314) προστίθεται άρθρο 14Β ως εξής: “Άρθρο 14Β. Κατάργηση, συγχώνευση και αναδιάρθρωση Ν.Π.Ι.Δ. και δημοσίων επιχειρήσεων. 1. Με κοινή απόφαση του Υπουργού Οικονομικών και του κατά περίπτωση εποπτεύοντος Υπουργού: α) … β) Τα νομικά πρόσωπα … και «Εθνικό Ίδρυμα Νεότητας (Ε.Ι.Ν.)», και γ) άλλα νομικά πρόσωπα ιδιωτικού δικαίου που ανήκουν στο Κράτος … μπορεί, αν επιβαρύνουν τον Κρατικό Προϋπολογισμό άμεσα ή έμμεσα ή αν επιδιώκουν παρεμφερή σκοπό ή για τον εξορθολογισμό του κόστους λειτουργίας τους: αα) να καταργούνται, να συγχωνεύονται … με απορρόφηση … ή/και ββ) να αποσπώνται από αυτά περιουσιακά στοιχεία… ή/και να μεταφέρεται και να ανατίθεται η ασκούμενη δραστηριότητα ή ο επιδιωκόμενος σκοπός σε άλλο νομικό πρόσωπο … 2. Με την απόφαση της προηγούμενης παραγράφου καθορίζεται η τύχη της περιουσίας του νομικού προσώπου που τυχόν καταργείται, ο φορέας που καθίσταται διάδοχος των δικαιωμάτων και υποχρεώσεών του, το καταστατικό ή ο οργανισμός που το διέπει στην περίπτωση συγχώνευσης και κάθε άλλο σχετικό θέμα για την εφαρμογή της προηγούμενης παραγράφου. “2. … ». Άρθρο 67 «Από την έναρξη ισχύος του παρόντος νόμου καταργείται κάθε γενική ή ειδική διάταξη που είναι αντίθετη ή ρυθμίζει διαφορετικά τα θέματα που ρυθμίζονται με τις διατάξεις των ως άνω άρθρων 56 έως 66». Ακολούθως, ο ν. 4009/2011 «Δομή, λειτουργία, διασφάλιση της ποιότητας των σπουδών και διεθνοποίηση των ανώτατων εκπαιδευτικών ιδρυμάτων» (Α΄ 195/6.9.2011), όρισε στα άρθρα 56 έως 58 τα ακόλουθα: Άρθρο 56 «1. Τα Α.Ε.Ι. επιχορηγούνται από το κράτος για την εκπλήρωση της αποστολής τους ... 2. α) Πόροι των Α.Ε.Ι. είναι: αα) η κρατική επιχορήγηση σύμφωνα με την προηγούμενη παράγραφο, ββ) οι πρόσοδοι που προέρχονται από την αξιοποίηση της περιουσίας τους, γγ) χρηματοδοτήσεις από οποιαδήποτε πηγή που σχετίζονται με την επιστημονική έρευνα, την ανάπτυξη και την επιστημονική μελέτη, δδ) δωρεές, κληρονομίες και κληροδοσίες και εε) πόροι από κάθε άλλη πηγή. β) … ». Άρθρο 57 «1. Τα Α.Ε.Ι. έχουν την ευθύνη της διαχείρισης των πόρων που προβλέπονται στο άρθρο 56. Στο πλαίσιο της κατοχυρωμένης από το άρθρο 16 του Συντάγματος πλήρους αυτοδιοίκησής τους, τα Α.Ε.Ι. απολαμβάνουν ευρύτατη διακριτική ευχέρεια επιλογής και διαμόρφωσης των κατά την κρίση τους πρόσφορων μέσων για την πραγμάτωση της αποστολής τους και την εξυπηρέτηση των σκοπών τους … 2. … 3. … ». Άρθρο 58 «1. α) Με προεδρικό διάταγμα που εκδίδεται με πρόταση των Υπουργών Οικονομικών και Παιδείας Δια Βίου Μάθησης και Θρησκευμάτων, ύστερα από σύμφωνη γνώμη του Συμβουλίου του Ιδρύματος, μπορεί να συνιστάται σε κάθε Α.Ε.Ι. νομικό πρόσωπο ιδιωτικού δικαίου (Ν.Π.Ι.Δ.) με τη μορφή ανώνυμης εταιρείας για την αξιοποίηση και διαχείριση του συνόλου ή μέρους των πόρων που αναφέρονται στις περιπτώσεις ββ΄ έως και εε΄ της περίπτωσης α΄ της παραγράφου 2 του άρθρου 56. β) Το Ν.Π.Ι.Δ. λειτουργεί υπό τον έλεγχο του οικείου Α.Ε.Ι. … 2. Ως «περιουσία» που υπόκειται στην αξιοποίηση και διαχείριση του Ν.Π.Ι.Δ. νοούνται τα παντός είδους ακίνητα και κινητά περιουσιακά στοιχεία του Ιδρύματος, τα οποία παραχωρούνται σε αυτό κατά χρήση, με απόφαση του πρύτανη, που εγκρίνεται από το Συμβούλιο του Ιδρύματος. … 3. Σκοπός του Ν.Π.Ι.Δ. είναι: α) … γ) Η διάθεση κονδυλίων για τη συνεχή βελτίωση των παρεχόμενων από το ίδρυμα υπηρεσιών φοιτητικής μέριμνας … 4. … 5. Με το προεδρικό διάταγμα της παραγράφου 1 καθορίζονται οι ειδικότερες δραστηριότητες που εκπληρώνουν το σκοπό του Ν.Π.Ι.Δ., όπως ιδίως: α) η διαχείριση και διάθεση κονδυλίων για … τη βελτίωση των υπηρεσιών φοιτητικής μέριμνας … ».
5. Επειδή οι διατάξεις των προαναφερόμενων άρθρων 65 - 67 του ν. 4002/2011, τα οποία εισήχθησαν με τροπολογία – προσθήκη στο σχετικό σχέδιο νόμου, αποτέλεσαν, σύμφωνα με την επί της εν λόγω τροπολογίας αιτιολογική έκθεση, συνέχεια του ν. 3895/2010 (Α΄ 206), με τον οποίο καταργήθηκαν και συγχωνεύθηκαν δημόσιες υπηρεσίες, νομικά πρόσωπα δημοσίου και ιδιωτικού δικαίου και ανώνυμες εταιρείες του δημόσιου τομέα, με σκοπό την «αναδιάρθρωση του Δημόσιου Τομέα με στόχο τον περιορισμό του εύρους του, ώστε να διοικείται αποτελεσματικότερα και αποδοτικότερα και να μην επιβαρύνει τον κρατικό προϋπολογισμό με έξοδα λειτουργίας υπηρεσιών και φορέων που δεν εξυπηρετούν πλέον, με την υφιστάμενη οργανωτική τους μορφή, το δημόσιο συμφέρον, ενόψει και της αυστηρής δημοσιονομικής πολιτικής που εφαρμόζεται». Στο πλαίσιο αυτό, με τις επίμαχες διατάξεις προβλέφθηκε η κατάργηση, συγχώνευση και αναδιάρθρωση ορισμένων φορέων δημόσιου τομέα, η μεταφορά αρμοδιοτήτων ορισμένων από τους καταργούμενους φορείς σε άλλους φορείς και υπηρεσίες του Δημοσίου και ρυθμίσθηκαν θέματα του υπηρετούντος προσωπικού στους καταργούμενους ή συγχωνευόμενους φορείς καθώς και της τύχης της κάθε είδους κινητής και ακίνητης περιουσίας τους.
6. Επειδή κατ’ επίκληση των άρθρων 65 – 67 του ν. 4002/2011 εκδόθηκε η 127177/Η/4.11.2011 κοινή απόφαση των Υπουργών Διοικητικής Μεταρρύθμισης και Ηλεκτρονικής Διακυβέρνησης, Οικονομικών και Παιδείας, Δια Βίου Μάθησης και Θρησκευμάτων, με την οποία μεταφέρονται οι αρμοδιότητες, ο εξοπλισμός και το προσωπικό Φοιτητικών και Σπουδαστικών Εστιών αρμοδιότητας του Εθνικού Ιδρύματος Νεότητας (Ε.Ι.Ν.) στα Ανώτατα Εκπαιδευτικά Ιδρύματα. Ειδικότερα, με το άρθρο 1 της εν λόγω αποφάσεως, προβλέφθηκε η μεταφορά των αρμοδιοτήτων του Εθνικού Ιδρύματος Νεότητας που αφορούν στην οργάνωση και λειτουργία της Φοιτητικής Εστίας Αθηνών (Φ.Ε.Α) καθώς και της κυριότητας του εξοπλισμού της στο Οικονομικό Πανεπιστήμιο Αθηνών, με το άρθρο 2 δε της ίδιας αποφάσεως συστήθηκαν στο Οικονομικό Πανεπιστήμιο Αθηνών είκοσι τέσσερις (24) προσωποπαγείς θέσεις με σχέση εργασίας ιδιωτικού δικαίου αορίστου χρόνου συγκεκριμένων κατηγοριών, κλάδων και ειδικοτήτων, στις οποίες μεταφέρεται το προσωπικό της αναφερθείσας Φοιτητικής Εστίας χωρίς να θίγεται η υπηρεσιακή και μισθολογική του κατάσταση και, παράλληλα, καταργήθηκαν ισάριθμες και αντίστοιχες θέσεις του Εθνικού Ιδρύματος Νεότητας με σχέση εργασίας ιδιωτικού δικαίου αορίστου χρόνου.
7. Επειδή ταυτόχρονα με την δημοσίευση της 127177/Η/4.11.2011 αποφάσεως, δημοσιεύθηκε, στο ίδιο φύλλο της Εφημερίδας της Κυβερνήσεως, η εκδοθείσα κατ’ επίκληση επίσης των προαναφερόμενων διατάξεων των άρθρων 65 - 67 του ν. 4002/2011 και, κυρίως, του άρθρου 66 αυτού, κοινή απόφαση 127175/Η/4.11.2011 των Υπουργών Οικονομικών και Παιδείας, Δια Βίου Μάθησης και Θρησκευμάτων, με τίτλο «Συγχώνευση δια απορροφήσεως των Νομικών Προσώπων Ιδιωτικού Δικαίου «ΕΘΝΙΚΟ ΙΔΡΥΜΑ ΝΕΟΤΗΤΑΣ» (Ε.Ι.Ν.), «ΙΝΣΤΙΤΟΥΤΟ ΔΙΑΡΚΟΥΣ ΕΚΠΑΙΔΕΥΣΗΣ ΕΝΗΛΙΚΩΝ» (Ι.Δ.ΕΚ.Ε.) και «ΙΝΣΤΙΤΟΥΤΟ ΝΕΟΛΑΙΑΣ» (Ι.Ν.), εποπτείας του Υπουργείου Παιδείας, Δια Βίου Μάθησης και Θρησκευμάτων». Με το άρθρο 1 της αποφάσεως αυτής το «Εθνικό Ίδρυμα Νεότητας» μετονομάζεται σε «Ίδρυμα Νεολαίας και Δια Βίου Μάθησης» (Ι.ΝΕ.ΔΙ.ΒΙ.Μ.) και εξακολουθεί να εποπτεύεται από τον Υπουργό Παιδείας, Δια Βίου Μάθησης και Θρησκευμάτων (παράγραφος 1), τα δε νομικά πρόσωπα ιδιωτικού δικαίου με την επωνυμία «Ινστιτούτο Νεολαίας» και «Ινστιτούτο Διαρκούς Εκπαίδευσης Ενηλίκων» συγχωνεύονται με απορρόφηση στο Ίδρυμα Νεολαίας και Δια Βίου Μάθησης και καταργούνται ως αυτοτελή νομικά πρόσωπα (παράγραφος 2). Το Ίδρυμα Νεολαίας και Δια Βίου Μάθησης έχει, μεταξύ άλλων, ως σκοπό «τη διαχείριση των θεμάτων που σχετίζονται με οποιονδήποτε τρόπο με τη μαθητική και φοιτητική μέριμνα (άρθρο 2 παράγραφος 1 περίπτ. γ΄), μεταξύ δε των αρμοδιοτήτων του περιλαμβάνονται και «ο προγραμματισμός, παρακολούθηση και αποτύπωση της … υφιστάμενης νομικής και πραγματικής κατάστασης των κτιριακών υποδομών που αφορούν στη μαθητική και φοιτητική στέγαση … » καθώς και η «δημιουργία των κατάλληλων προδιαγραφών για τη φοιτητική και μαθητική στέγαση …» (άρθρο 2 παράγραφος 2 περιπτ. ε΄ και στ΄). Για την εκπλήρωση των σκοπών του, το Ίδρυμα Νεολαίας και Δια Βίου Μάθησης, μεταξύ άλλων, «διοικεί και λειτουργεί εστίες για την παροχή στέγασης, σίτισης και κάθε συναφούς υπηρεσίας και φροντίδας σε φοιτητές και σπουδαστές μέχρι την ανάληψη της σχετικής αρμοδιότητας από τα Α.Ε.Ι., ασκεί εποπτικό έλεγχο σε κάθε υλοποιούμενη δραστηριότητα από οποιονδήποτε φορέα που αφορά στη φοιτητική και σπουδαστική μέριμνα» και «αναλαμβάνει τον έλεγχο και την εποπτεία για την τήρηση των τεχνικών προδιαγραφών, στο πλαίσιο της Εκπαιδευτικής Πολιτικής του Κράτους που αφορά στην κτιριακή υποδομή των φοιτητικών και σπουδαστικών εστιών … Η αρμοδιότητα αυτή αφορά στη φοιτητική και μαθητική στέγαση της ημεδαπής καθώς και στα σχολικά κτίρια των ελληνικών κοινοτήτων στο εξωτερικό, με σκοπό τη διασφάλιση της ολικής ποιότητας και της οικονομίας των σχετικών έργων» (άρθρο 2 παράγραφος 4 περιπτ. θ΄και ια΄).
8. Επειδή στην συνέχεια με την 44252/Η/20.4.2012 κοινή απόφαση των Υπουργών Διοικητικής Μεταρρύθμισης και Ηλεκτρονικής Διακυβέρνησης, Οικονομικών και Παιδείας, Δια Βίου Μάθησης και Θρησκευμάτων με τίτλο “Διόρθωση της υπ’ αριθμ. 127177/Η/04−11−2011 κοινής υπουργικής απόφασης με θέμα «Μεταφορά αρμοδιοτήτων, εξοπλισμού και προσωπικού Φοιτητικών και Σπουδαστικών Εστιών αρμοδιότητας του Εθνικού Ιδρύματος Νεότητας στα Ανώτατα Εκπαιδευτικά Ιδρύματα», ΦΕΚ 2508 τ. Β΄»” (Β΄ 1421/30.4.2012) διορθώθηκε ο πίνακας των προσωποπαγών θέσεων που συνιστώνται στο Οικονομικό Πανεπιστήμιο Αθηνών, ενώ με το άρθρο μόνο της 67792/Η/15.6.2012 κοινής αποφάσεως των Υπουργών Διοικητικής Μεταρρύθμισης και Ηλεκτρονικής Διακυβέρνησης, Οικονομικών και Παιδείας, Δια Βίου Μάθησης και Θρησκευμάτων με τίτλο “Τροποποίηση − Συμπλήρωση της υπ’ αριθμ. 127177/Η/2011 απόφασης των Υπουργών Διοικητικής Μεταρρύθμισης και Ηλεκτρονικής Διακυβέρνησης, Οικονομικών και Παιδείας, Δια Βίου Μάθησης και Θρησκευμάτων «Μεταφορά αρμοδιοτήτων, εξοπλισμού και προσωπικού Φοιτητικών και Σπουδαστικών Εστιών αρμοδιότητας του Εθνικού Ιδρύματος Νεότητας στα Ανώτατα Εκπαιδευτικά Ιδρύματα» (ΦΕΚ 2508 Β/04−11−2011)” (Β΄ 1915/15.6.2012) προστέθηκε μετά το τέλος του άρθρου 30 αυτής, άρθρο 30Α, το οποίο ορίζει ότι: «Οι αρμοδιότητες του Εθνικού Ιδρύματος Νεότητας (Ε.Ι.Ν.) που σχετίζονται με την οικονομική διαχείριση και την κάλυψη των λειτουργικών δαπανών των Φοιτητικών και Σπουδαστικών Εστιών συνεχίζουν να ασκούνται από το ίδιο το Ε.Ι.Ν. [ήδη Ι.ΝΕ.ΔΙ.ΒΙ.Μ.], έως την πάροδο τριών μηνών από τη συγκρότηση του πρώτου Διοικητικού Συμβουλίου των Νομικών Προσώπων Ιδιωτικού Δικαίου που προβλέπονται στο άρθρο 58 του Ν. 4009/2011 (Α΄ 195)».
9. Επειδή ο ν. 4115/2013 «Οργάνωση και λειτουργία Ιδρύματος Νεολαίας και Δια Βίου Μάθησης και Εθνικού Οργανισμού Πιστοποίησης Προσόντων και Επαγγελματικού Προσανατολισμού και άλλες διατάξεις» (Α΄ 24/30.1.2013) περιλαμβάνει στο πρώτο κεφάλαιο (άρθρα 1 - 12) διατάξεις που αφορούν στην οργάνωση και λειτουργία του Ιδρύματος Νεολαίας και Δια Βίου Μάθησης. Ειδικότερα, στο άρθρο 1 ορίζεται ότι: «1. Με την υπ’ αριθ. 127175/Η/4.11.2011 (Β΄ 2508) κοινή απόφαση των Υπουργών Οικονομικών και Παιδείας, Δια Βίου Μάθησης και Θρησκευμάτων, το νομικό πρόσωπο με την επωνυμία «Ινστιτούτο Νεολαίας» που ιδρύθηκε με το άρθρο 17 του ν. 3369/2005 και το νομικό πρόσωπο ιδιωτικού δικαίου με την επωνυμία «Ινστιτούτο Διαρκούς Εκπαίδευσης Ενηλίκων» που ιδρύθηκε με το άρθρο 4 του ν. 2327/1995, συγχωνεύθηκαν με απορρόφηση στο νομικό πρόσωπο με την επωνυμία «Εθνικό Ίδρυμα Νεότητας». Με την ίδια κοινή υπουργική απόφαση το νομικό πρόσωπο με την επωνυμία «Εθνικό Ίδρυμα Νεότητας» (ΕΙΝ) μετονομάστηκε σε «ΙΔΡΥΜΑ ΝΕΟΛΑΙΑΣ ΚΑΙ ΔΙΑ ΒΙΟΥ ΜΑΘΗΣΗΣ» (ΙΝΕΔΙΒΙΜ). 2. Το ΙΝΕΔΙΒΙΜ αποτελεί νομικό πρόσωπο ιδιωτικού δικαίου που ανήκει στον ευρύτερο δημόσιο τομέα, διαθέτει οικονομική και λειτουργική αυτοτέλεια, έχει κοινωφελή και μη κερδοσκοπικό χαρακτήρα, λειτουργεί προς εξυπηρέτηση του δημοσίου συμφέροντος και εποπτεύεται από τον Υπουργό Παιδείας και Θρησκευμάτων, Πολιτισμού και Αθλητισμού. 3. ... », στο άρθρο 2 ότι: «1. Το «Ίδρυμα Νεολαίας και Δια Βίου Μάθησης» έχει ως σκοπό του την υλοποίηση δράσεων, προγραμμάτων και έργων για: (α) ... (β) ... (γ) τη διαχείριση των θεμάτων που σχετίζονται με οποιονδήποτε τρόπο με τη μαθητική και φοιτητική μέριμνα. 2. ... 3. Για την επίτευξη των ανωτέρω σκοπών και αρμοδιοτήτων του, το «Ίδρυμα Νεολαίας και Δια Βίου Μάθησης» ασκεί κάθε πράξη και δραστηριότητα που αποσκοπεί στην εκπλήρωσή τους. 4. ... 5. ... » και στο άρθρο 12 ότι: «Σύμφωνα με την με αριθ. 67792/Η/15.6.2012 κοινή υπουργική απόφαση (Β΄ 1915) με την οποία τροποποιείται/ συμπληρώνεται η 127177/H/4.11.2011 (Β΄ 2508) κοινή υπουργική απόφαση: «Οι αρμοδιότητες του Εθνικού Ιδρύματος Νεότητας που σχετίζονται με την οικονομική διαχείριση και την κάλυψη των λειτουργικών δαπανών των Φοιτητικών και Σπουδαστικών Εστιών, συνεχίζουν και ασκούνται από το ίδιο το Ε.Ι.Ν. έως την πάροδο τριών μηνών από τη συγκρότηση του πρώτου Διοικητικού Συμβουλίου των Νομικών Προσώπων Ιδιωτικού Δικαίου που προβλέπονται στο άρθρο 58 του ν. 4009/2011 (Α΄195)». Το ΙΝΕΔΙΒΙΜ συνεχίζει να ασκεί τις αρμοδιότητες αυτές, σύμφωνα με την με αριθ. 67792/Η/15.6.2012 κοινή υπουργική απόφαση, χρησιμοποιώντας για το έτος 2012 την τακτική επιχορήγηση που έχει προβλεφθεί και για κάθε επόμενο έτος την επιχορήγηση που θα προβλέπεται, πλην της μισθοδοσίας και πάσης φύσεως άλλων οικονομικών υποχρεώσεων του μεταφερθέντος προσωπικού που απορρέουν από τις συμβάσεις του». Περαιτέρω, στις παραγράφους 18 και 19 του άρθρου 45 (Μεταβατικές διατάξεις) ορίζεται ότι: «18. Οι κοινές αποφάσεις των Υπουργών Οικονομικών και Παιδείας, Δια Βίου Μάθησης και Θρησκευμάτων υπ’ αριθ. 119959/Η/20.10.2011 και υπ’ αριθ. 127175/Η/4.11.2011, καθώς και το σύνολο των ενεργειών που έχει λάβει χώρα δυνάμει αυτών και μετά τη δημοσίευσή τους θεωρούνται νόμιμες μέχρι την έναρξη ισχύος του παρόντος νόμου. 19. Το σύνολο των ενεργειών που έχει λάβει χώρα δυνάμει και μετά τη δημοσίευση της υπ’ αριθ. 127177/Η/4.11.2011 κοινής απόφασης των Υπουργών Διοικητικής Μεταρρύθμισης και Ηλεκτρονικής Διακυβέρνησης, Οικονομικών και Παιδείας, Δια Βίου Μάθησης και Θρησκευμάτων, θεωρούνται νόμιμες. Όσον αφορά στη μισθολογική και βαθμολογική εξέλιξη του προσωπικού που έχει μεταφερθεί με βάση την ως άνω κοινή υπουργική απόφαση έχουν εφαρμογή οι διατάξεις του ν. 4024/2011 όπως εκάστοτε ισχύουν», ενώ στο άρθρο 46 ότι: «1. Από την έναρξη ισχύος του παρόντος νόμου καταργούνται: α) η υπ’ αριθ. 127175/Η/4.11.2011 (Β΄ 2508) κοινή απόφαση των Υπουργών Οικονομικών και Παιδείας, Δια Βίου Μάθησης και Θρησκευμάτων, β) ... ».
10. Επειδή με την 1373/2013 απόφαση της Ολομέλειας του Συμβουλίου της Επικρατείας, επί αιτήσεως ακυρώσεως του αιτούντος Πανεπιστημίου κατά της αναφερθείσας 127177/Η/4.11.2011 κοινής υπουργικής αποφάσεως, κρίθηκαν τα εξής: «6. Επειδή … με την θέσπιση και θέση σε ισχύ των ειδικών ρυθμίσεων του άρθρου 58 του Ν. 4009/2011, με το οποίο προβλέπεται η ανάθεση των αρμοδιοτήτων σχετικά με τις Φοιτητικές και Σπουδαστικές Λέσχες και τη φοιτητική μέριμνα εν γένει σε Ν.Π.Ι.Δ. με τη μορφή ανώνυμης εταιρείας, ιδρυόμενο σε κάθε Α.Ε.Ι. με π.δ/γμα και υπαγόμενο στον έλεγχο και την εποπτεία του οικείου Ιδρύματος, ο νομοθέτης επέφερε ουσιώδη μεταβολή στο προϋφιστάμενο σύστημα διαχείρισης των υπηρεσιών φοιτητικής μέριμνας και κάλυψης των λειτουργικών αναγκών των Φοιτητικών και Σπουδαστικών Εστιών και, ως εκ τούτου, δεν ανέχεται την εφαρμογή κανονιστικών ρυθμίσεων, όπως η επίδικη, οι οποίες θεσπίσθηκαν κατ’ εφαρμογή άλλων νομοθετικών διατάξεων και, ειδικότερα, των διατάξεων των άρθρων 65-67 του ως άνω Ν. 4002/2011 και έχουν ως αντικείμενο τη μεταφορά αρμοδιοτήτων, εξοπλισμού και προσωπικού Φοιτητικών και Σπουδαστικών Εστιών αρμοδιότητας του Εθνικού Ιδρύματος Νεότητας (Ε.Ι.Ν), απευθείας στα Ανώτατα Εκπαιδευτικά Ιδρύματα (Α.Ε.Ι.). Υπέρ της ερμηνευτικής αυτής εκδοχής συνηγορεί και το γεγονός της μη υλοποίησης των επίμαχων ρυθμίσεων της προσβαλλόμενης κοινής υπουργικής αποφάσεως, αφού η ταυτοχρόνως με αυτήν εκδοθείσα ως άνω 127175/Η/4.11.2011 κοινή υπουργική απόφαση όρισε, στο άρθρο 2, παρ. 4, περίπτ. θ΄, ότι το Ι.ΝΕ.ΔΙ.ΒI.M. (πρώην Ε.Ι.Ν.) «διοικεί και λειτουργεί εστίες για παροχή στέγασης, σίτισης και κάθε συναφούς υπηρεσίας και φροντίδας σε φοιτητές και σπουδαστές μέχρι την ανάληψη της σχετικής αρμοδιότητας από τα Α.Ε.Ι., ασκεί εποπτικό έλεγχο σε κάθε υλοποιούμενη δραστηριότητα από οποιονδήποτε φορέα που αφορά στη φοιτητική και σπουδαστική μέριμνα». Με τα δεδομένα αυτά, η ακύρωση της προσβαλλόμενης κοινής υπουργικής αποφάσεως παρίσταται αλυσιτελής και, ως εκ τούτου, η υπό κρίση αίτηση απορριπτέα, λόγω αδυναμίας μεταφοράς των αρμοδιοτήτων, του εξοπλισμού και του προσωπικού της οικείας Φοιτητικής Εστίας, αρμοδιότητας του Εθνικού Ιδρύματος Νεότητας (Ε.Ι.Ν.) απευθείας στο αιτούν Α.Ε.Ι., ενόψει της ουσιώδους μεταβολής, με το Ν. 4009/2011, του προϋφιστάμενου συστήματος οργάνωσης και λειτουργίας των Φοιτητικών και Σπουδαστικών Εστιών που είχε εισαχθεί κατ’ εφαρμογή του Ν. 4002/2011. Περαιτέρω, κατά τη γνώμη … η ακύρωση της προσβαλλόμενης αποφάσεως παρίσταται αλυσιτελής, ενόψει και του ότι η απορρέουσα από το νόμο αδυναμία εφαρμογής της αποφάσεως αυτής, κατά το πληττόμενο μέρος της, επιβεβαιώνεται από τον κανονιστικό νομοθέτη με την εκδοθείσα μετά τη συζήτηση της υποθέσεως 67792/Η/15.6.2012 κοινή απόφαση των Υπουργών Διοικητικής Μεταρρύθμισης και Ηλεκτρονικής Διακυβέρνησης, Οικονομικών και Παιδείας, Δια Βίου Μάθησης και Θρησκευμάτων (ΦΕΚ 1915/15.6.2012, τ. Β΄), με την οποία τροποποιήθηκε και συμπληρώθηκε η προσβαλλόμενη απόφαση, με την προσθήκη, μετά το τέλος του άρθρου 30 αυτής, άρθρου 30Α, το οποίο ορίζει ότι: «Οι αρμοδιότητες του Εθνικού Ιδρύματος Νεότητας (Ε.Ι.Ν.) που σχετίζονται με την οικονομική διαχείριση και την κάλυψη των λειτουργικών δαπανών των Φοιτητικών και Σπουδαστικών Εστιών συνεχίζουν να ασκούνται από το ίδιο το Ε.Ι.Ν. [ήδη Ι.ΝΕ.ΔΙ.ΒΙ.Μ.], έως την πάροδο τριών μηνών από τη συγκρότηση του πρώτου Διοικητικού Συμβουλίου των Νομικών Προσώπων Ιδιωτικού Δικαίου που προβλέπονται στο άρθρο 58 του Ν. 4009/2011 (Α΄ 195)». Κατά τη γνώμη, όμως, των … το Δικαστήριο θα έπρεπε να αναβάλει την εκδίκαση της υποθέσεως με την έκδοση σχετικής αποφάσεως, ώστε να εκτιμηθεί συνολικά η νομοθετική εξέλιξη επί του επίδικου ζητήματος και η ενδεχόμενη επιρροή του επί του αντικειμένου της δίκης».
11. Επειδή με το 2105/7.4.2014 έγγραφο του Πρύτανη του αιτούντος Πανεπιστημίου, το οποίο κοινοποιήθηκε στις 8.4.2014 προς τους Υπουργούς Παιδείας και Θρησκευμάτων, Οικονομικών και Διοικητικής Μεταρρύθμισης και Ηλεκτρονικής Διακυβέρνησης, ζητήθηκε η ανάκληση της 127177/Η/4.11.2011 κοινής υπουργικής αποφάσεως κατά το προμνησθέν μέρος της. Όπως αναφέρεται στο εν λόγω έγγραφο η ανάκληση της εν λόγω κοινής υπουργικής αποφάσεως είναι αναγκαία προκειμένου ο Πρύτανης να ανακαλέσει στην συνέχεια, ως οφείλει, τις 6363/30.12.2011 και 670/7.2.2012 πράξεις του με τις οποίες διαπιστώθηκε η μεταφορά και η κατάταξη του προσωπικού της Φοιτητικής Εστίας Αθηνών του πρώην Εθνικού Ιδρύματος Νεότητας στις συσταθείσες προσωποπαγείς θέσεις στο Οικονομικό Πανεπιστήμιο Αθηνών και οι οποίες είχαν εκδοθεί με την ρητή επιφύλαξη της ασκηθείσας ενώπιον του Συμβουλίου της Επικρατείας αίτησης ακυρώσεως κατά της κοινής αυτής υπουργικής αποφάσεως. Μετά την άπρακτη παρέλευση τριμήνου από την υποβολή του αναφερθέντος αιτήματος ασκήθηκε η κρινόμενη αίτηση.
12. Επειδή το αιτούν προβάλλει ότι συντρέχει λόγος ανακλήσεως της 127177/Η/4.11.2011 κοινής υπουργικής αποφάσεως, την οποία η Διοίκηση θεωρεί ισχυρή και συνεχίζει να εφαρμόζει, παρά το γεγονός ότι στο σκεπτικό της 1373/2013 αποφάσεως της Ολομέλειας του Συμβουλίου της Επικρατείας η εν λόγω κοινή υπουργική απόφαση κρίθηκε ως ανυπόστατη. Κατά το αιτούν η σιωπηρή άρνηση ανακλήσεώς της συνιστά παράλειψη οφειλόμενης νόμιμης ενέργειας, διότι, κατά τους ισχυρισμούς του, η Διοίκηση οφείλει να συμμορφωθεί προς την αναφερθείσα απόφαση του Δικαστηρίου, εξαφανίζοντας από την έννομη τάξη την κριθείσα ως ανυπόστατη κανονιστική αυτή πράξη.
13. Επειδή όπως έχει κριθεί, σύμφωνα με την διάταξη του άρθρου 24 παράγραφος 1 του κυρωθέντος με το άρθρο πρώτο του ν. 2690/1999 (Α΄ 45) κώδικα διοικητικής διαδικασίας, η οποία προβλέπει την υποβολή αιτήσεως θεραπείας κατά ατομικής διοικητικής πράξεως, δεν νοείται αίτηση θεραπείας κατά κανονιστικής πράξεως με αίτημα την ανάκληση ή την τροποποίηση αυτής, δεδομένου ότι η Διοίκηση, η οποία είναι, κατ’ αρχήν, ελεύθερη να προβαίνει σε κανονιστική ρύθμιση, δεν υποχρεούται να τροποποιεί ή να ανακαλεί τις εκδιδόμενες κατ’ εξουσιοδότηση τυπικού νόμου κανονιστικές πράξεις της (βλ. ΣτΕ 384/2018, 1585, 590, 573/2016, 4242/2015, 1018/2013, 1818/2007). Επομένως, απόρριψη τέτοιας αιτήσεως δεν έχει εκτελεστό χαρακτήρα. Κατόπιν των προηγουμένων, η κρινόμενη αίτηση με την οποία ζητείται η ακύρωση της σιωπηρής αρνήσεως της Διοικήσεως να ανακαλέσει την 127177/Η/4.11.2011 κανονιστική απόφασή της, κατά το προμνησθέν μέρος, είναι απορριπτέα ως απαράδεκτη, αβασίμως δε προβάλλονται τα αντίθετα από το αιτούν Πανεπιστήμιο. Πάντως, σύμφωνα με τα προεκτεθέντα, στην 1373/2013 απόφαση της Ολομελείας του Συμβουλίου της Επικρατείας δεν περιέχεται κρίση περί ανυποστάτου ή περί της νομιμότητας της 127177/Η/4.11.2011 κοινής υπουργικής αποφάσεως, όπως εσφαλμένως υπολαμβάνει το αιτούν Πανεπιστήμιο, αλλά με την απόφαση αυτή κρίθηκε ότι η ακύρωση της 127177/Η/4.11.2011 κοινής υπουργικής αποφάσεως παρίσταται αλυσιτελής και ότι, ως εκ τούτου, η ασκηθείσα κατ’ αυτής αίτηση ακυρώσεως είναι απορριπτέα, διότι δεν είναι ανεκτή η εφαρμογή των κανονιστικών ρυθμίσεών της, δεδομένου ότι μετά την θέσπιση και θέση σε ισχύ των ειδικών ρυθμίσεων του άρθρου 58 του ν. 4009/2011, με το οποίο προβλέπεται η ανάθεση των αρμοδιοτήτων σχετικά με τις Φοιτητικές και Σπουδαστικές Λέσχες και την φοιτητική μέριμνα εν γένει σε νομικό πρόσωπο ιδιωτικού δικαίου με την μορφή ανώνυμης εταιρείας, ιδρυόμενο σε κάθε Ανώτατο Εκπαιδευτικό Ίδρυμα με προεδρικό διάταγμα και υπαγόμενο στον έλεγχο και την εποπτεία του οικείου Ιδρύματος, ο νομοθέτης επέφερε ουσιώδη μεταβολή στο προϋφιστάμενο σύστημα διαχειρίσεως των υπηρεσιών φοιτητικής μέριμνας και καλύψεως των λειτουργικών αναγκών των Φοιτητικών και Σπουδαστικών Εστιών. Εξ άλλου η εκ του νόμου αδυναμία εφαρμογής της κοινής υπουργικής αποφάσεως που αφορά το επίδικο αίτημα ανακλήσεως απορρέει και από την εκδοθείσα μετά την συζήτηση της αναφερθείσας υποθέσεως ενώπιον της Ολομελείας του Δικαστηρίου 67792/Η/15.6.2012 κοινή υπουργική απόφαση, με την οποία τροποποιήθηκε και συμπληρώθηκε η επίμαχη κοινή υπουργική απόφαση με την προσθήκη σε αυτήν άρθρου 30Α, που κατέστη πλέον διάταξη τυπικού νόμου (άρθρο 12 του ν. 4115/2013) με το προπαρατεθέν περιεχόμενο.
14. Επειδή σύμφωνα με τα προεκτεθέντα, πρέπει να απορριφθεί η κρινόμενη αίτηση και να γίνει δεκτή η παρέμβαση.
Δ ι ά τ α ύ τ α
Απορρίπτει την αίτηση ακυρώσεως.
Δέχεται την παρέμβαση.
Επιβάλλει στο αιτούν την δικαστική δαπάνη του Δημοσίου που ανέρχεται σε τετρακόσια εξήντα (460) ευρώ και του παρεμβαίνοντος που ανέρχεται σε εξακόσια σαράντα (640) ευρώ.
Η διάσκεψη έγινε στην Αθήνα την 7η Μαΐου 2018
Η Προεδρεύουσα ΑντιπρόεδροςΟ Γραμματέας
Αικ. ΣακελλαροπούλουΝ. Βασιλόπουλος
και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2018.
Ο Προεδρεύων ΑντιπρόεδροςΗ Γραμματέας του Γ´ Τμήματος
Δ. ΣκαλτσούνηςΔ. Τετράδη
ΣΤΟ ΟΝΟΜΑ ΤΟΥ ΕΛΛΗΝΙΚΟΥ ΛΑΟΥ
Εντέλλεται προς κάθε δικαστικό επιμελητή να εκτελέσει όταν του το ζητήσουν την παραπάνω απόφαση, τους Εισαγγελείς να ενεργήσουν κατά την αρμοδιότητά τους και τους Διοικητές και τα άλλα όργανα της Δημόσιας Δύναμης να βοηθήσουν όταν τους ζητηθεί.
Η εντολή πιστοποιείται με την σύνταξη και την υπογραφή του παρόντος.
Αθήνα, ..............................................
Η Πρόεδρος του Γ΄ ΤμήματοςΗ Γραμματέας του Γ΄ Τμήματος
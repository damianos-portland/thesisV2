Ε.Μ.(m)
Αριθμός 2827/2018
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Ε΄
Συνεδρίασε δημόσια στο ακροατήριό του στις 28 Νοεμβρίου 2018, με την εξής σύνθεση: Ι. Μαντζουράνης, Σύμβουλος της Επικρατείας, Προεδρεύων, σε αναπλήρωση του Προέδρου του Τμήματος και του αναπληρωτή του Αντιπροέδρου, που είχαν κώλυμα, Π. Καρλή, Μ. Σωτηροπούλου, Σύμβουλοι, Μ.-E. Παπαδημήτρη, Θ. Κανελλοπούλου, Πάρεδροι. Γραμματέας η Ε. Οικονόμου.
Για να δικάσει την από 24 Ιανουαρίου 2018 έφεση:
της Μ. Σ..του Ν.., κατοίκου Ηρακλείου Κρήτης (…..), η οποία δεν παρέστη, αλλά ο δικηγόρος που υπογράφει την έφεση, νομιμοποιήθηκε με συμβολαιογραφικό πληρεξούσιο,
κατά των: 1) Περιφέρειας Κρήτης, η οποία δεν παρέστη και 2) Δήμου Ηρακλείου Κρήτης, ο οποίος παρέστη με την δικηγόρο Πελαγία Ζαχαριουδάκη (Α.Μ. 698 ΔΣ Ηρακλείου), που την διόρισε με απόφασή του ο Δήμαρχος και η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της,
και κατά της υπ’ αριθμ. 10/2017 απόφασης του Διοικητικού Εφετείου Χανίων.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Θ. Κανελλοπούλου.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινομένης εφέσεως έχει καταβληθεί το νόμιμο παράβολο (1433514, 1433515/2018 ειδικά γραμμάτια παραβόλου σειρά Α).
2. Επειδή, με την κρινόμενη έφεση ζητείται η εξαφάνιση της 10/2017 αποφάσεως του Διοικητικού Εφετείου Χανίων, με την οποία, κατόπιν παραπομπής της υποθέσεως στο δικαστήριο αυτό με την 21/2015 απόφαση του Συμβουλίου της Επικρατείας, απορρίφθηκε αίτηση ακυρώσεως της εκκαλούσας κατά της 9731/2009/4-3-2010 πράξεως της Β΄ Γενικής Διεύθυνσης/Διεύθυνσης Πολεοδομίας της Νομαρχιακής Αυτοδιοίκησης Ηρακλείου (ήδη, Περιφέρειας Κρήτης), με την οποία απορρίφθηκε το 9731/13-10-2009 αίτημα της εκκαλούσας για ανάκληση της ΤΥ 9313/262/11-12-1980 αποφάσεως του Νομάρχη Ηρακλείου κυρωτικής της 19/1980 πράξεως της Διεύθυνσης Πολεοδομίας της Νομαρχίας Ηρακλείου περί προσκυρώσεως, ρυμοτομήσεως και αναλογισμού αποζημιώσεως.
3. Επειδή, η διάταξη του δευτέρου εδαφίου της παρ. 1 του άρθρου 58 του π.δ/τος 18/1989 (Α΄8), όπως είχε τροποποιηθεί με την παρ. 2 του άρθρου 12 του ν. 3900/2010 (A΄ 213) και αντικαταστάθηκε με το άρθρο 15 παρ. 3 του ν. 4446/2016 (Α΄ 240/22.12.2016), ορίζει τα εξής: “Η έφεση επιτρέπεται μόνον όταν προβάλλεται από τον διάδικο, με συγκεκριμένους ισχυρισμούς, που περιέχονται στο σχετικό δικόγραφο, ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. Το απαράδεκτο του προηγούμενου εδαφίου καλύπτεται, εάν μέχρι την πρώτη συζήτηση της υπόθεσης περιέλθει εγγράφως σε γνώση του δικαστηρίου με πρωτοβουλία του διαδίκου, ακόμη και αν δεν γίνεται επίκλησή της στο εισαγωγικό δικόγραφο, απόφαση του Συμβουλίου της Επικρατείας ή άλλου ανωτάτου δικαστηρίου είτε ανέκκλητη απόφαση διοικητικού δικαστηρίου, που είναι αντίθετη προς την προσβαλλόμενη απόφαση”.
4. Επειδή, κατά την έννοια της προαναφερθείσας διατάξεως του άρθρου 58 του πδ 18/1989, ο εκκαλών βαρύνεται δικονομικώς με την υποχρέωση, επί ποινή ολικού ή μερικού απαραδέκτου της εφέσεώς του, να τεκμηριώσει με ειδικούς και συγκεκριμένους ισχυρισμούς που περιέχονται στο εισαγωγικό δικόγραφο, για καθέναν από τους προβαλλόμενους λόγους, ότι τίθεται συγκεκριμένο νομικό ζήτημα, ήτοι ζήτημα ερμηνείας διατάξεως νόμου ή γενικής αρχής του ουσιαστικού ή δικονομικού δικαίου, το οποίο είναι κρίσιμο για την επίλυση της διαφοράς που άγεται ενώπιον του Δικαστηρίου και επί του οποίου είτε δεν υπάρχει νομολογία του Συμβουλίου της Επικρατείας είτε οι σχετικές κρίσεις της αναιρεσιβαλλομένης αποφάσεως έρχονται σε αντίθεση με μη ανατραπείσα νομολογία του Συμβουλίου της Επικρατείας ή άλλου ανωτάτου δικαστηρίου ή, ελλείψει αυτών, προς ανέκκλητη απόφαση διοικητικού δικαστηρίου. Επομένως, η έλλειψη νομολογίας ή η αντίθεση σε νομολογία δεν μπορεί να αναφέρεται σε ζητήματα αιτιολογίας συνδεόμενα με το πραγματικό της συγκεκριμένης υποθέσεως ή απλώς στην ορθή ή μη υπαγωγή των πραγματικών περιστατικών στον εφαρμοσθέντα κανόνα δικαίου (ΣτΕ 678, 1462/2108, 3246/2017, κ.ά.).
5. Επειδή, όπως προκύπτει από την εκκαλούμενη και τα στοιχεία του φακέλου, η εκκαλούσα δυνάμει του 2050/30-4-1980 πωλητηρίου συμβολαίου απέκτησε την κυριότητα, νομή και κατοχή του με στοιχείο Α-1 διαμερίσματος πρώτου ορόφου, καθαρού εμβαδού 24,32 τ.μ. και ποσοστό συγκυριότητας στο όλο ακίνητο (πολυκατοικία) 13/1000 εξ αδιαιρέτου, το οποίο κείται επί της οδού Γιάννη Χρονάκη αρ. 6 στο Ηράκλειο του Ν. Ηρακλείου στην Κρήτη. Σε εφαρμογή του ρυμοτομικού σχεδίου της πόλης του Ηρακλείου, στη συμβολή των οδών Γιάννη Χρονάκη (πρώην Παλαιολόγου), Παντελή Πρεβελάκη (πρώην Γαζίου) και Θεοτοκοπούλου, εκδόθηκε η με αρ.19/9-8-1980 πράξη προσκύρωσης, ρυμοτόμησης και αναλογισμού αποζημίωσης της Διεύθυνσης Πολεοδομίας της Νομαρχίας Ηρακλείου, με την οποία το ως άνω ακίνητο (πολυκατοικία), το οποίο εμφανίζεται στην οικεία στήλη με ιδιοκτήτη τον δικαιοπάροχο της εκκαλούσας ν.π.ι.δ. με την επωνυμία “ΦΙΛΑΝΘΡΩΠΙΚΑ ΙΔΡΥΜΑΤΑ ΑΝΔΡΕΟΥ ΚΑΙ ΜΑΡΙΑΣ ΚΑΛΟΚΑΙΡΙΝΟΥ”, ρυμοτομείται επί της οδού Κ. Παλαιολόγου (νυν Χρονάκη) κατά εμβαδόν 63,31 τ.μ., εκ των οποίων τα 31,75 τ.μ. αποζημιώνονται από τους υπόχρεους παρόδιους ιδιοκτήτες και τον Δήμο Ηρακλείου, τα 31,56 τ.μ. αυτοαποζημιώνονται, ενώ έχει υποχρέωση αποζημίωσης λόγω ρυμοτομίας προς τρίτους ιδιοκτήτες για εμβαδόν 53,42 τ.μ. Εν συνεχεία, με την Τ.Υ. 9313/262/11-12-1980 οριστική και αμετάκλητη απόφαση του Νομάρχη Ηρακλείου κυρώθηκε η ως άνω πράξη αναλογισμού, στο κείμενο της οποίας αναφέρεται ότι δεν υποβλήθηκε ένσταση. Την ανάκληση της τελευταίας πράξεως ζήτησε η εκκαλούσα με την 9731/13-10-2009 αίτησή της, προβάλλοντας ότι αυτή αντίκειται στις διατάξεις της αρχαιολογικής νομοθεσίας περί προστασίας του μνημειακού οικισμού του Δήμου Ηρακλείου. Το ανωτέρω αίτημα απορρίφθηκε με την 9731/2009/4-3-2010 πράξη της Διευθύντριας Πολεοδομίας της Ν.Α. Ηρακλείου, αφού υιοθετήθηκε η 76/2009 γνωμοδότηση της Νομικής Συμβούλου της Υπηρεσίας. Σύμφωνα με την εν λόγω γνωμοδότηση, η ανάκληση της Τ.Υ. 9313/262/11-12-1980 απόφασης του Νομάρχη δεν είναι δυνατή καθόσον η εκκαλούσα δεν έχει έννομο συμφέρον προς τούτο, διότι αφενός μεν έχει ποσοστό συνιδιοκτησίας 13/1000 στο οικόπεδο αυτό, όπου βρίσκεται η ιδιοκτησία της, αφετέρου δε, σύμφωνα με το 2050/1980 συμβόλαιο, απέκτησε την ιδιοκτησία της ελεύθερη παντός εν γένει βάρους. Επιπλέον διατυπώθηκε η γνώμη ότι το αίτημα πρέπει να απορριφθεί, διότι η εκκαλούσα δεν επικαλέσθηκε συγκεκριμένη απόφαση με την οποία να χαρακτηρίζεται ως προστατευόμενο το υπό αποζημίωση ακίνητό της. Την ακύρωση της προαναφερόμενης, απορριπτικής του αιτήματος ανάκλησης της κυρωτικής Νομαρχιακής απόφασης, πράξης ζήτησε η εκκαλούσα ενώπιον του δικάσαντος δικαστηρίου. Κατά την εκκαλούμενη απόφαση: “[...] από το ιστορικό της υπόθεσης και το περιεχόμενο της 9731/2009/4-3-2010 πράξης προκύπτει ότι η τελευταία δεν έχει εκτελεστό χαρακτήρα. Και τούτο, διότι, κατά τα εκτεθέντα στη σκέψη 5, η Διοίκηση δεν ερεύνησε την υπόθεση κατά το πραγματικό της μέρος καθόσον δεν προέκυψαν νέα ουσιώδη στοιχεία ούτε, εξάλλου, η ..(εκκαλούσα) έκανε επίκληση τέτοιων στοιχείων με την 9731/13-10-2009 αίτησή της”. Με τις σκέψεις αυτές η αίτηση ακυρώσεως της εκκαλούσας απορρίφθηκε ως απαράδεκτη.
6. Επειδή, προβάλλεται ότι η εκκαλούμενη προέβη σε εσφαλμένη ερμηνεία και πλημμελή εφαρμογή των γενικών αρχών περί ανάκλησης των διοικητικών πράξεων δεχθείσα ότι: α) δεν υφίσταται έννομο συμφέρον για την αίτηση ανάκλησης της κυρωτικής της πράξης αναλογισμού αποζημίωσης λόγω ρυμοτομίας του έτους 1980, με την αιτιολογία της έλλειψης έγκρισης του Υπουργού Πολιτισμού, κατά το άρθρο 50 του κ.ν. 5351/1932, ενόψει του χαρακτήρα και της φυσιογνωμίας του οικισμού και της περιοχής, β) δεν έγινε επίκληση από την εκκαλούσα συγκεκριμένης αποφάσεως για το χαρακτηρισμό ως προστατευομένου από την αρχαιολογική νομοθεσία του υπό αποζημίωση ακινήτου και γ) η διοίκηση δεν ερεύνησε την υπόθεση ως προς το πραγματικό της μέρος, διότι δεν προέκυψαν νεότερα ουσιώδη στοιχεία ούτε η εκκαλούσα επικαλέσθηκε τέτοια στοιχεία στην αίτησή της. Συναφώς, γίνεται λεπτομερής αναφορά των προσαχθέντων ενώπιον της Διοικήσεως “ουσιωδών”, κατά την εκκαλούσα, εγγράφων, τα οποία, κατά τους ισχυρισμούς της, αφενός μεν δεν ελήφθησαν υπόψη από τη Διοίκηση, αφετέρου δε εκτιμήθηκαν εσφαλμένα από την εκκαλούμενη κατά τον έλεγχο της νομιμότητος της αιτιολογικής βάσης της προσβαλλόμενης ενώπιον του δικάσαντος δικαστηρίου διοικητικής πράξεως. Επίσης, προβάλλεται ότι οι παρατιθέμενες στην εκκαλούμενη δικαστικές αποφάσεις, οι οποίες στηρίζουν τη μείζονα πρόταση του δικανικού συλλογισμού σχετικά με τις προϋποθέσεις υπό τις οποίες η άρνηση της Διοικήσεως να ανακαλέσει πράξη της είναι εκτελεστή “δεν αφορούν στο κριθέν διαδικαστικό ζήτημα της έλλειψης εννόμου συμφέροντος ούτε στο κριθέν ζήτημα του μη εκτελεστού χαρακτήρα της απαντήσεως της διοικήσεως και δεν αφορούν στην αρχαιολογική νομοθεσία”. Προβάλλεται, περαιτέρω, ότι η εκκαλούμενη εσφαλμένα έκρινε ότι δεν ήταν ανακλητέα η κυρωτική της πράξης αναλογισμού νομαρχιακή απόφαση ιδιαίτερα αφού δεν είχε προηγηθεί έγκριση από τους Υπουργούς Πολιτισμού και ΠΕΧΩΔΕ. Συναφώς, προβάλλεται εσφαλμένη ερμηνεία και εφαρμογή των διατάξεων των άρθρων 1 παρ 6 περ Α΄της ΚΥΑ 31252/15320/20-5-1987, 3 παρ 1 και 3 του ΓΟΚ 1985, όπως ισχύει (άρθρο 327 παρ 2 του ΚΒΠΝ) και του πδ 10.12.1981 (Δ΄58/1982). Όπως, όμως, εκτέθηκε στην προηγούμενη σκέψη, το δικάσαν δικαστήριο περιορίστηκε να κρίνει ότι στην προκειμένη περίπτωση η προσβληθείσα πράξη δεν έχει εκτελεστό χαρακτήρα, δεδομένου ότι η Διοίκηση δεν ερεύνησε την υπόθεση κατά το πραγματικό μέρος της, διότι δεν προέκυψαν νέα στοιχεία ούτε η εκκαλούσα έκανε επίκληση τέτοιων στοιχείων. Επομένως, οι προβαλλόμενοι για το παραδεκτό της εφέσεως ισχυρισμοί που ανάγονται σε στοιχεία διαφορετικά από το μόνο ζήτημα επί των οποίων έκρινε η εκκαλουμένη απόφαση, δηλαδή την εκτελεστότητα της προσβληθείσης με την αίτηση ακυρώσεως πράξεως, δεν προβάλλονται παραδεκτώς κατά την διάταξη της παρ. 1 του άρθρου 58 του π.δ. 18/1989, όπως ισχύει. Εξάλλου, η προεκτεθείσα κρίση του δικάσαντος δικαστηρίου διατυπώθηκε αποκλειστικά κατ'εκτίμηση του πραγματικού της συγκεκριμένης υποθέσεως, με συνέπεια οι αυτοί ισχυρισμοί να αφορούν αποκλειστικά την αιτιολογία της εκκαλουμένης αποφάσεως, ως προς το κρίσιμο για την εκτελεστότητα της πράξεως θέμα αν προσκομίσθηκαν και εξετάστηκαν νέα στοιχεία, και όχι νομικά ζητήματα αναγόμενα στην ερμηνεία κανόνα δικαίου. Συνεπώς, οι προβαλλόμενοι ισχυρισμοί είναι απορριπτέοι ως αβάσιμοι, η δε έφεση είναι στο σύνολό της απορριπτέα ως απαράδεκτη.
7. Επειδή, κατόπιν τούτων, η κρινόμενη έφεση πρέπει να απορριφθεί ως απαράδεκτη, κατ’ εκτίμησιν δε των περιστάσεων, να απαλλαγεί η εκκαλούσα από τη δικαστική δαπάνη του Δήμου Ηρακλείου.
Δ ι ά τ α ύ τ α
Απορρίπτει την έφεση.
Διατάσσει την κατάπτωση του παραβόλου.
Η διάσκεψη έγινε στην Αθήνα στις 28 Νοεμβρίου 2018
Ο Προεδρεύων ΣύμβουλοςΗ Γραμματέας
Ι. ΜαντζουράνηςΕ. Οικονόμου
και η απόφαση δημοσιεύθηκε σε δημόσια συνεδρίαση στις 31 Δεκεμβρίου 2018.
Ο Πρόεδρος του Ε´ ΤμήματοςΟ Γραμματέας
Αθ. ΡάντοςΔ. Λαγός
Ε.Σ.(m)
Αριθμός 2822/2018
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Γ΄
Συνεδρίασε δημόσια στο ακροατήριό του στις 29 Νοεμβρίου 2018, με την εξής σύνθεση: Δ. Σκαλτσούνης, Αντιπρόεδρος, Προεδρεύων, σε αναπλήρωση της Προέδρου του Τμήματος, που είχε κώλυμα, Α.-Μ. Παπαδημητρίου, Δ. Εμμανουηλίδης, Σύμβουλοι, Δ. Βανδώρος, 
Ι. Παπαγιάννης, Πάρεδροι. Γραμματέας ο Α. Γεωργακόπουλος.
Για να δικάσει την από 26 Μαΐου 2014 αίτηση:
του Α.. Ο.. του Ν... κατοίκου Θεσσαλονίκης (……..), ο οποίος δεν παρέστη,
κατά των: 1) Υπουργού Δικαιοσύνης, Διαφάνειας και Ανθρωπίνων Δικαιωμάτων, ο οποίος παρέστη με την Αγγελική Αναστοπούλου, Πάρεδρο του Νομικού Συμβουλίου του Κράτους, που κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της, 2) Δικηγορικού Συλλόγου Θεσσαλονίκης, που εδρεύει στη Θεσσαλονίκη (26ης Οκτωβρίου), ο οποίος δεν παρέστη.
Με την αίτηση αυτή ο αιτών επιδιώκει να ακυρωθούν: 1) η υπ’ αριθμ. 205/5.12.2013 απόφαση του Διοικητικού Συμβουλίου του Δικηγορικού Συλλόγου Θεσσαλονίκης, 2) η υπ’ αριθμ. 110242/31.12.2013 πράξη της Αναπληρώτριας Προϊσταμένης της Διεύθυνσης Δικηγορικού Λειτουργήματος του Υπουργείου Δικαιοσύνης, Διαφάνειας και Ανθρωπίνων Δικαιωμάτων (ΦΕΚ ……./2014 τ. Γ΄).
Η εκδίκαση άρχισε με την ανάγνωση της εκθέσεως του εισηγητή, Παρέδρου Δ. Βανδώρου.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινόμενης αίτησης καταβλήθηκε το νόμιμο παράβολο (1336297, 3888429/2014).
2. Επειδή, με την αίτηση αυτή ζητείται η ακύρωση: α) της 205/5.12.2013 απόφασης του Διοικητικού Συμβουλίου του Δικηγορικού Συλλόγου Θεσσαλονίκης (Δ.Σ.Θ.), με την οποία διαπιστώθηκε η αυτοδίκαιη αποβολή της δικηγορικής ιδιότητας του αιτούντος, μέλους του Συλλόγου, και αποφασίσθηκε να διαβιβασθεί στο Υπουργείο Δικαιοσύνης, Διαφάνειας και Ανθρωπίνων Δικαιωμάτων η 3107/2010 απόφαση του Α΄ Πενταμελούς Εφετείου Αθηνών και β) της 110242/31.12.2013 πράξης της Αναπληρώτριας Προϊσταμένης της Διεύθυνσης Δικηγορικού Λειτουργήματος του Υπουργείου Δικαιοσύνης, Διαφάνειας και Ανθρωπίνων Δικαιωμάτων (Γ΄ …../2014 και διόρθωση στο ΦΕΚ Γ΄ …./2014), με την οποία διαπιστώθηκε η αυτοδίκαιη από 10.12.2010 αποβολή της δικηγορικής ιδιότητας του αιτούντος λόγω ποινικής καταδίκης του για πλαστογραφία με την 3107/2010 απόφαση του Α΄ Πενταμελούς Εφετείου Αθηνών, η οποία κατέστη αμετάκλητη.
3. Επειδή, η υπόθεση εισάγεται προς ανασυζήτηση με την από 2.10.2018 πράξη της Προέδρου του Γ΄ Τμήματος του Συμβουλίου της Επικρατείας, για τον λόγο ότι δεν κατέστη δυνατόν να ολοκληρωθεί η διάσκεψη έως τις 30.6.2018, ημέρα αποχώρησης από την υπηρεσία της Συμβούλου Θεανώς Τζοβαρίδου, η οποία είχε μετάσχει κατά τη δικάσιμο της 15.12.2016, όταν η υπόθεση συζητήθηκε για πρώτη φορά.
4. Επειδή, παραδεκτώς ανασυζητείται η υπόθεση απολιπομένου του αιτούντος, δεδομένου ότι η ανωτέρω πράξη της Προέδρου του Γ´ Τμήματος, με την οποία ορίστηκε δικάσιμος η 29.11.2018, κοινοποιήθηκε σ’ αυτόν νομότυπα και εμπρόθεσμα, όπως προκύπτει από το από 8.10.2018 αποδεικτικό επίδοσης του επιμελητή του Δικαστηρίου Μ.. Α....
5. Επειδή, στην παράγραφο 4 του άρθρου 17 του π.δ. 18/1989 (Α΄ 8), όπως η διάταξη αυτή ίσχυε κατά τον χρόνο άσκησης της κρινόμενης αίτησης (26.5.2014), μετά την κατάργηση του τελευταίου εδαφίου της με το άρθρο 69 περ. α΄ του ν. 3900/2010 (Α´ 213) και πριν την αντικατάσταση του πρώτου εδαφίου με το άρθρο 14 παρ. 1 του ν. 4446/2016 (Α΄ 240/22.12.2016), οριζόταν ότι: «Τα δικόγραφα των ενδίκων μέσων της αίτησης ακυρώσεως και αίτησης αναιρέσεως που ασκούνται από ιδιώτη υπογράφονται μόνο από δικηγόρο. …».
6. Επειδή, στο άρθρο 6 του Κώδικα Δικηγόρων (ν. 4194/2013, Α΄ 208) ορίζεται ότι: «Ο δικηγόρος πρέπει: 1. … 3. Να μην έχει καταδικαστεί αμετάκλητα: α) για κακούργημα και β) για τα εγκλήματα της ... πλαστογραφίας ...». Στο άρθρο 7 του Κώδικα ορίζονται τα εξής: «1. Αποβάλλει αυτοδίκαια την ιδιότητα του δικηγόρου και διαγράφεται από το μητρώο του συλλόγου του οποίου είναι μέλος: α) Εκείνος που στο πρόσωπό του συντρέχει περίπτωση από αυτές που αποκλείουν τη δυνατότητα διορισμού του ως δικηγόρου κατά τις διατάξεις του Κώδικα. β) ... 3. Ο Υπουργός Δικαιοσύνης, αυτεπάγγελτα ή ύστερα από αίτηση του οικείου δικηγορικού συλλόγου βεβαιώνει την απώλεια της ιδιότητας του δικηγόρου αφότου επήλθε το γεγονός που την προκάλεσε. Η απόφαση αυτή ανακοινώνεται στον οικείο δικηγορικό σύλλογο και δημοσιεύεται στην Εφημερίδα της Κυβερνήσεως. Το κύρος των διαδικαστικών και δικονομικών πράξεων που διενήργησε ο δικηγόρος μέχρι την έκδοση της πιο πάνω απόφασης δεν θίγεται».
7. Επειδή, από τον συνδυασμό των ανωτέρω διατάξεων συνάγεται ότι αίτηση ακυρώσεως που υπογράφεται μόνον από τον αιτούντα με την ιδιότητά του ως δικηγόρου σε χρόνο κατά τον οποίο δεν έχει πλέον τη δικηγορική ιδιότητα θεωρείται ως υπογραφόμενη από ιδιώτη. Τούτο ισχύει και στην περίπτωση που με την αίτηση ακυρώσεως προσβάλλεται η ίδια η διαπιστωτική περί της απώλειας της δικηγορικής ιδιότητας πράξης του αρμόδιου οργάνου του Υπουργείου Δικαιοσύνης. Συνεπώς, αίτηση ακυρώσεως που υπογράφεται από πρώην δικηγόρο, δηλαδή από δικηγόρο που είχε απολέσει τη δικηγορική ιδιότητα κατά τον χρόνο κατάθεσης της αίτησης -και το γνωρίζει- είναι απορριπτέα ως απαράδεκτη. Οι εν λόγω διατάξεις, με το περιεχόμενο αυτό, δεν παραβιάζουν το δικαίωμα δικαστικής προστασίας, το οποίο κατοχυρώνεται στα άρθρα 20 παρ. 1 του Συντάγματος και 6 παρ. 1 της Ευρωπαϊκής Σύμβασης των Δικαιωμάτων του Ανθρώπου (ΕΣΔΑ), που κυρώθηκε με το ν.δ. 53/1974 (Α´ 256), δεδομένου ότι εφόσον ο πρώην δικηγόρος γνωρίζει την απώλεια της δικηγορικής του ιδιότητας, δύναται να ασκήσει την αίτηση μέσω άλλου δικηγόρου (βλ. σχετ. ΣτΕ 1491, 320/2018, 1228/2017 κ.ά., βλ. Ε.Α. 94/2018).
8. Επειδή, όπως προκύπτει από τα στοιχεία του φακέλου, ο αιτών, δικηγόρος Θεσσαλονίκης, καταδικάστηκε αρχικά με την 5842/2008 απόφαση του Τριμελούς Εφετείου Αθηνών για πλαστογραφία. Κατόπιν έφεσής του, καταδικάστηκε με την 3107/2010 απόφαση του Πενταμελούς Εφετείου Αθηνών σε ποινή φυλάκισης πέντε μηνών, με τριετή αναστολή, για το ίδιο αδίκημα. Η απόφαση αυτή κατέστη αμετάκλητη, όπως προκύπτει από την από 12.5.2011 υπηρεσιακή βεβαίωση του Εφετείου Αθηνών. Κατόπιν τούτου, με την 205/5.12.2013 απόφαση του Διοικητικού Συμβουλίου του Δ.Σ.Θ. αποφασίσθηκε να διαβιβασθεί στο Υπουργείο Δικαιοσύνης, Διαφάνειας και Ανθρωπίνων Δικαιωμάτων η 3107/2010 απόφαση του Πενταμελούς Εφετείου Αθηνών. Με την προσβαλλόμενη 110242/31.12.2013 πράξη της Αναπληρώτριας Προϊσταμένης της Διεύθυνσης Δικηγορικού Λειτουργήματος του Υπουργείου Δικαιοσύνης, Διαφάνειας και Ανθρωπίνων Δικαιωμάτων διαπιστώθηκε η αυτοδίκαιη, από 10.12.2010, ημερομηνία δημοσίευσης της δευτεροβάθμιας καταδικαστικής απόφασης, αποβολή της δικηγορικής ιδιότητας του αιτούντος. Η πράξη αυτή επιδόθηκε στον αιτούντα στις 27.3.2014, όπως προκύπτει από την 3324Β/27.3.2014 έκθεση επίδοσης του δικαστικού επιμελητή του Πρωτοδικείου Θεσσαλονίκης Σ.. Η. - Κ.... Κατόπιν αυτών, ο αιτών διαγράφηκε από τα μητρώα του Δ.Σ.Θ. με την 3/27.3.2014 απόφαση του Διοικητικού του Συμβουλίου.
9. Επειδή, ο αιτών κατέθεσε την κρινόμενη αίτηση στη γραμματεία του Διοικητικού Εφετείου Θεσσαλονίκης στις 26.5.2014 (αρ. καταχώρησης ΓΠ 6163/14), ήτοι σε χρόνο κατά τον οποίο, σύμφωνα με τα εκτεθέντα στην προηγούμενη σκέψη, είχε απολέσει τη δικηγορική ιδιότητα, είχε δημοσιευθεί στην Εφημερίδα της Κυβερνήσεως η διαπιστωτική περί του γεγονότος αυτού πράξη (στις 16.1.2014), η οποία του είχε επιδοθεί (στις 27.3.2014) και αυτός είχε, μάλιστα, διαγραφεί από τα μητρώα του Δ.Σ.Θ. (επίσης στις 27.3.2014). Συνεπώς, σύμφωνα με όσα εκτίθενται στην έβδομη σκέψη, η αίτηση δεν ασκήθηκε από δικηγόρο, αλλά από ιδιώτη, και, ως εκ τούτου, είναι απορριπτέα ως απαράδεκτη κατά τις διατάξεις της παραγράφου 4 του άρθρου 17 του π.δ. 18/1989.
Δ ι ά τ α ύ τ α
Απορρίπτει την αίτηση.
Διατάσσει την κατάπτωση του παραβόλου.
Επιβάλλει στον αιτούντα τη δικαστική δαπάνη του Δημοσίου, η οποία ανέρχεται σε τετρακόσια εξήντα (460) ευρώ.
Η διάσκεψη έγινε στην Αθήνα στις 5 Δεκεμβρίου 2018
Ο Προεδρεύων ΑντιπρόεδροςΟ Γραμματέας
Δ. ΣκαλτσούνηςΑ. Γεωργακόπουλος
και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2018.
Ο Προεδρεύων ΑντιπρόεδροςΗ Γραμματέας του Γ´ Τμήματος
Δ. ΣκαλτσούνηςΔ. Τετράδη
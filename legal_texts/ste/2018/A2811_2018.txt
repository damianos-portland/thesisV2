E.M.(m)
Αριθμός 2811/2018
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Δ΄
Συνεδρίασε δημόσια στο ακροατήριό του στις 28 Νοεμβρίου 2017, με την εξής σύνθεση: Ε. Αντωνόπουλος, Σύμβουλος της Επικρατείας, Προεδρεύων, ελλείποντος Προέδρου του Τμήματος και σε αναπλήρωση της αρχαιοτέρας του Συμβούλου, που είχε κώλυμα, Κ. Κουσούλης, Ο. Παπαδοπούλου, Σύμβουλοι, Ε. Σκούρα, Μ. Αθανασοπούλου, Πάρεδροι. Γραμματέας η Μ. Τσαπαρδώνη.
Για να δικάσει την από 26 Ιανουαρίου 2015 αίτηση:
της ανώνυμης εταιρείας με την επωνυμία «ΜΕΣΣΗΝΙΑΚΗ ΡΑΔΙΟΦΩΝΙΑ ΤΗΛΕΟΡΑΣΗ Α.Ε." με τον διακριτικό τίτλο «BEST T.V.», που εδρεύει στην Καλαμάτα Μεσσηνίας (Νέα είσοδος), η οποία παρέστη με τον δικηγόρο Παναγιώτη Γιαννόπουλο (Α.Μ. 16922), που τον διόρισε με πληρεξούσιο,
κατά του Εθνικού Συμβουλίου Ραδιοτηλεόρασης (Ε.Σ.Ρ.), που εδρεύει στην Αθήνα (Αμερικής 5), το οποίο παρέστη με την Αλεξάνδρα Δημητρακοπούλου, Πάρεδρο του Νομικού Συμβουλίου του Κράτους.
Με την αίτηση αυτή η αιτούσα εταιρεία επιδιώκει να ακυρωθεί η υπ’ αριθμ. 383/2014 απόφαση του Εθνικού Συμβουλίου Ραδιοτηλεόρασης (Ε.Σ.Ρ.).
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Ε. Σκούρα.
Κατόπιν το δικαστήριο άκουσε τον πληρεξούσιο της αιτούσας εταιρείας, ο οποίος ανέπτυξε και προφορικά τους προβαλλόμενους λόγους ακυρώσεως και ζήτησε να γίνει δεκτή η αίτηση και την αντιπρόσωπο του καθ’ ου Εθνικού Συμβουλίου Ραδιοτηλεόρασης, η οποία ζήτησε την απόρριψή της.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινόμενης αιτήσεως έχει καταβληθεί το νόμιμο παράβολο (1378845, 4018795/2015 έντυπα παραβόλου).
2. Επειδή, με την αίτηση αυτή ζητείται η ακύρωση της 383/20.10.2014 αποφάσεως του Εθνικού Συμβουλίου Ραδιοτηλεόρασης (Ε.Σ.Ρ.), με την οποία απορρίφθηκε αίτηση θεραπείας της αιτούσας κατά της 217/23.6.2014 αποφάσεως του ΕΣΡ. Με την τελευταία, είχε επιβληθεί σε βάρος της αιτούσας εταιρίας, ιδιοκτήτριας του τηλεοπτικού σταθμού «BEST TV», Νομού Μεσσηνίας, η διοικητική κύρωση του προστίμου ποσού 20.000 ευρώ, για παράβαση της ραδιοτηλεοπτικής νομοθεσίας.
3. Επειδή, όπως προκύπτει από τα στοιχεία του φακέλου και αναφέρει και το ΕΣΡ στις απόψεις που απέστειλε προς το Δικαστήριο, η προσβαλλόμενη πράξη κοινοποιήθηκε στην αιτούσα με τηλεομοιοτυπία στις 29.10.2014, από τον χρόνο δε αυτό εκκίνησε η κατά το άρθρο 46 παρ.1 του π.δ. 18/1989 (Α΄ 8) εξηκονθήμερη προθεσμία ασκήσεως της αιτήσεως ακυρώσεως. Εξάλλου, τυχόν υποβολή αιτήματος για νέα κοινοποίηση της πράξεως και νέα κοινοποίηση αυτής δεν οδηγεί σε επανέναρξη της προθεσμίας ασκήσεως της αιτήσεως ακυρώσεως, αλυσιτελώς δε η αιτούσα, χωρίς να αμφισβητήσει ότι εγένετο προς αυτήν κοινοποίηση της προσβαλλόμενης πράξεως στις 29.10.2014, ισχυρίζεται ότι της εγένετο κοινοποίηση στις 7.1.2015, κατόπιν της 8001/31.12.2014 αιτήσεώς της. Ως εκ τούτου, η κρινόμενη αίτηση, που ασκήθηκε στις 26.1.2015, ήτοι μετά την πάροδο εξήντα ημερών από την από 29.10.2014 κοινοποίηση της προσβαλλόμενης πράξης, ασκείται εκπροθέσμως και είναι απορριπτέα ως απαράδεκτη. Τούτο δε, ανεξαρτήτως της εκτελεστότητας της προσβαλλόμενης πράξεως.
Δ ι ά τ α ύ τ α
Απορρίπτει την αίτηση.
Διατάσσει την κατάπτωση του παραβόλου.
Επιβάλλει στην αιτούσα τη δικαστική δαπάνη του Δημοσίου, που ανέρχεται σε τετρακόσια εξήντα (460) ευρώ.
Η διάσκεψη έγινε στην Αθήνα στις 30 Μαΐου 2018
Ο Προεδρεύων ΣύμβουλοςΗ Γραμματέας
Ε. ΑντωνόπουλοςΜ. Τσαπαρδώνη
και η απόφαση δημοσιεύθηκε σε δημόσια συνεδρίαση της 27ης Δεκεμβρίου 2018.
Η Πρόεδρος του Δ´ ΤμήματοςΗ Γραμματέας
Μ. ΚαραμανώφΙ. Παπαχαραλάμπους
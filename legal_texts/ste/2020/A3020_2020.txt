Λ.Κ.(m)
Αριθμός 3020/2020
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Β΄
Συνεδρίασε δημόσια στο ακροατήριό του στις 11 Δεκεμβρίου 2019, με την εξής σύνθεση: Ε. Σάρπ, Αντιπρόεδρος, Πρόεδρος του Β΄ Τμήματος, Α. Σδράκα, Φρ. Γιαννακού, Σύμβουλοι, Κ. Λαζαράκη, Μ. Σκανδάλη, Πάρεδροι. Γραμματέας η Αν. Ζυγουρίτσα, Γραμματέας του Β΄ Τμήματος.
Για να δικάσει την από 12 Φεβρουαρίου 2016 αίτηση:
του Προϊσταμένου Δ.Ο.Υ. Φ.Α.Ε. Αθηνών, ο οποίος παρέστη με την Δέσποινα Γάκη, Πάρεδρο του Νομικού Συμβουλίου του Κράτους,
κατά των: 1. ανώνυμης τεχνικής εταιρείας με την επωνυμία «ΕΡΓΟΜΗΧΑΝΙΚΗ ΑΤΕ», που εδρεύει στο Χαλάνδρι Αττικής (Τσιτούρη 34), η οποία τελεί υπό πτώχευση και 2. Ν. Μ., κατοίκου Αθηνών (……..), ως οριστικού συνδίκου της ως άνω εταιρείας, οι οποίοι δεν παρέστησαν.
Με την αίτηση αυτή ο αναιρεσείων Προϊστάμενος επιδιώκει να αναιρεθεί η υπ’ αριθμ. 3901/2015 απόφαση του Διοικητικού Εφετείου Αθηνών.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Μ. Σκανδάλη.
Κατόπιν το δικαστήριο άκουσε την εκπρόσωπο του αναιρεσείοντος Προϊσταμένου, η οποία ανέπτυξε και προφορικά τους προβαλλόμενους λόγους αναιρέσεως και ζήτησε να γίνει δεκτή η αίτηση.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, με την κρινόμενη αίτηση, για την άσκηση της οποίας δεν απαιτείται κατά τον νόμο η καταβολή παραβόλου, ζητείται η αναίρεση της 3901/2015 αποφάσεως του Διοικητικού Εφετείου Αθηνών. Με την απόφαση αυτή έγινε δεκτή προσφυγή κατά το μέρος που είχε ασκηθεί από τον δεύτερο αναιρεσίβλητο και ακυρώθηκαν οι ακόλουθες πράξεις του Προϊσταμένου του Περιφερειακού Ελεγκτικού Κέντρου (Π.Ε.Κ.) Αθηνών, οι οποίες είχαν εκδοθεί σε βάρος της πρώτης αναιρεσίβλητης εταιρείας για την διαχειριστική περίοδο 1.7.1994-30.6.1995: α) η 735/27.12.2005 οριστική πράξη προσδιορισμού φόρου προστιθέμενης αξίας (Φ.Π.Α.), ποσού 416.176.879 δραχμών (1.221.355,47 ευρώ) και β) η 329/27.12.2005 πράξη επιβολής προστίμου του άρθρου 47 παρ. 6 του ν. 1642/1986, ποσού 100.000 δραχμών (293 ευρώ).
2. Επειδή, απαραδέκτως στρέφεται η κρινόμενη αίτηση κατά της πρώτης αναιρεσίβλητης, η προσφυγή της οποίας απορρίφθηκε με την προσβαλλόμενη απόφαση ως απαράδεκτη.
3. Επειδή, ο ν. 1642/1986 «Για την εφαρμογή του Φόρου Προστιθέμενης Αξίας και άλλες διατάξεις» (Α΄ 125), στο άρθρο 52 παρ. 1, όπως ίσχυε πριν την αντικατάστασή του από το άρθρο 11 παρ. 24 του 
ν. 2386/1996 (Α΄ 43), όριζε ότι: «Η κοινοποίηση των πράξεων που προβλέπουν οι διατάξεις των άρθρων 39 και 49 του παρόντος δεν μπορεί να γίνει ύστερα από πάροδο δεκαετίας, από το τέλος του έτους μέσα στο οποίο λήγει η προθεσμία για την επίδοση της εκκαθαριστικής δήλωσης, προκειμένου για την πράξη του άρθρου 39 ή από το τέλος της επόμενης διαχειριστικής περιόδου από εκείνη που αφορά η παράβαση, προκειμένου για την πράξη του άρθρου 49. Μετά την πάροδο της δεκαετίας παραγράφεται το δικαίωμα του Δημοσίου για την επιβολή του φόρου και των προστίμων». Ακολούθως, με την παράγραφο 24 του άρθρου 11 του 
ν. 2386/1996 (Α΄ 43), η παράγραφος 1 του ως άνω άρθρου 52 του 
ν. 1642/1986 αντικαταστάθηκε ως εξής: «1. Η κοινοποίηση των πράξεων που προβλέπουν οι διατάξεις των άρθρων 39 και 49 του παρόντος δεν μπορεί να γίνει ύστερα από πάροδο πενταετίας από το τέλος του έτους, μέσα στο οποίο λήγει η προθεσμία για την επίδοση της εκκαθαριστικής δήλωσης, προκειμένου για πράξη του άρθρου 39 ή από το τέλος της επόμενης διαχειριστικής περιόδου από εκείνη που αφορά η παράβαση, προκειμένου για πράξη του άρθρου 49. Μετά την πάροδο της πενταετίας παραγράφεται το δικαίωμα του Δημοσίου για την επιβολή του φόρου και των προστίμων», με την δε επόμενη παράγραφο 25 του άρθρου 11 του 
ν. 2386/1996 ορίστηκε ότι «Οι διατάξεις της προηγούμενης παραγράφου αφορούν πράξεις που πραγματοποιήθηκαν μετά την 1η Ιανουαρίου 1995». Εξάλλου, στην εισηγητική έκθεση του ν. 2386/1996 αναφέρονται σχετικά με τις ως άνω διατάξεις τα εξής: «24. Με την παράγραφο 24 του άρθρου αυτού αντικαθίστανται η παράγραφος 1 και η πρώτη περίοδος του πρώτου εδαφίου της παραγράφου 2 του άρθρου 52, με σκοπό την εναρμόνιση με τις διατάξεις της φορολογίας εισοδήματος για το χρόνο παραγραφής του δικαιώματος του Δημοσίου να κοινοποιήσει πράξεις για την επιβολή Φ.Π.Α., με αποτέλεσμα να περιορίζεται ο χρόνος παραγραφής από δέκα (10) χρόνια σε πέντε (5). 25. Με την παράγραφο 25 του άρθρου αυτού ορίζεται χρόνος έναρξης ισχύος των διατάξεων της προηγούμενης παραγράφου [...] η 1.1.1995». Εξάλλου, σύμφωνα με το άρθρο 31 του ν. 1642/1986: «1. Οι υπόχρεοι στο φόρο που ενεργούν φορολογητέες πράξεις ή πράξεις απαλλασσόμενες του φόρου, για τις οποίες έχουν δικαίωμα έκπτωσης του φόρου εισροών με βάση τις διατάξεις του άρθρου 23, οφείλουν να υποβάλλουν στη Δ.Ο.Υ., που είναι αρμόδια για την επιβολή του φόρου εισοδήματός τους, τις πιο κάτω δηλώσεις :α)….. β) Εκκαθαριστική δήλωση ….. μέχρι την 10η ημέρα του πέμπτου μήνα που ακολουθεί τη λήξη της διαχειριστικής περιόδου, εφόσον κατά τη λήξη της διαχειριστικής περιόδου τηρούσαν βιβλία τρίτης κατηγορίας του Κ.Β.Σ….2….».
4. Επειδή, στην προκείμενη περίπτωση, όπως προκύπτει από την αναιρεσιβαλλόμενη απόφαση, η πρώτη αναιρεσίβλητη τεχνική εταιρεία, με αντικείμενο εργασιών την κατασκευή τεχνικών δημοσίων και ιδιωτικών έργων κ.λπ., τηρούσε κατά την ένδικη διαχειριστική περίοδο 1.7.1994 έως 30.6.1995 βιβλία και στοιχεία Γ΄ κατηγορίας του Κ.Β.Σ.. Με την 578/2000 απόφαση του Πολυμελούς Πρωτοδικείου Αθηνών, η εταιρεία κηρύχθηκε σε κατάσταση πτωχεύσεως, ενώ με την 1958/2000 απόφαση του ίδιου δικαστηρίου διορίσθηκε ως οριστικός σύνδικος πτωχεύσεως ο πρώτος αναιρεσίβλητος. Στο πλαίσιο τακτικού ελέγχου Φ.Π.Α. για τα οικονομικά έτη 1992 έως 2000, διαπιστώθηκε ότι για την ένδικη περίοδο υποβλήθηκε από την ως άνω εταιρεία η 148/1995 εκκαθαριστική δήλωση Φ.Π.Α.. Στη συνέχεια, η φορολογική αρχή, ενόψει του ότι η ως άνω εταιρία δεν έθεσε στη διάθεση του ελέγχου τα προβλεπόμενα από τον Κ.Β.Σ. βιβλία, τα παραστατικά με τα οποία ενεργήθηκαν πρωτογενώς οι εγγραφές και τα συνοδευτικά φορολογικά στοιχεία των αγαθών, διαπίστωσε ότι είναι αδύνατη η ελεγκτική επαλήθευση των δεδομένων της φορολογικής της δηλώσεως, έκρινε, κατ΄ άρθρο 30 παρ. 4 του π.δ. 186/1992, τα βιβλία αυτής ανακριβή και προσδιόρισε τις φορολογητέες εκροές και εισροές σύμφωνα με τις διατάξεις του άρθρου 38 του ν. 1642/1986. Ειδικότερα, η φορολογική αρχή δεν αναγνώρισε την ύπαρξη δαπανών (εισροών) ελλείψει παραστατικών και προσδιόρισε τις εκροές σε 4.323.774.528 δρχ, όπως αυτές προέκυψαν από την υποβληθείσα εκκαθαριστική δήλωση Φ.Π.Α.. Ακολούθως, ο Προϊστάμενος του Π.Ε.Κ. Αθηνών εξέδωσε σε βάρος της ελεγχόμενης εταιρείας τις αναφερόμενες στην πρώτη σκέψη πράξεις προσδιορισμού Φ.Π.Α. και επιβολής προστίμου, οι οποίες κοινοποιήθηκαν νομίμως στον σύνδικο της πτώχευσης (δεύτερο αναιρεσίβλητο) στις 29.12.2005. Κατά των πράξεων αυτών ασκήθηκε, κατά τα ήδη εκτεθέντα, προσφυγή, η οποία έγινε δεκτή με την ήδη αναιρεσιβαλλόμενη απόφαση. Ειδικότερα, με την απόφαση αυτή έγιναν δεκτά τα ακόλουθα: «6. Επειδή, η προβλεπόμενη από το άρθρο 52 του 
ν. 1642/86 δεκαετής παραγραφή περιορίστηκε κατά πέντε έτη με την παράγραφο 24 του άρθρου 11 του ν. 2386/96 (Α΄ 93)· ενώ με την παράγραφο 25 του άρθρου 11 του ν. 2386/96 ορίστηκε ότι η πενταετής αυτή παραγραφή αφορά πράξεις που πραγματοποιήθηκαν μετά την 1η Ιανουαρίου 1995. Ωστόσο, είναι προφανές ότι, η διάταξη του άρθρου 11 παρ. 24 του ν 2386/96, κάνοντας λόγο για πράξεις πραγματοποιηθείσες μετά την 1η.1.1995 και παραπέμποντας στο οικονομικό έτος 1996, έχουν ως χρονική βάση τους συνήθεις χρόνους ενάρξεως και λήξεως των διαχειριστικών χρήσεων (1η Ιανουαρίου έως 31 Δεκεμβρίου). Όμως κατά τον χρόνο μεταβάσεως από το καθεστώς της δεκαετούς παραγραφής σ’ αυτό της πενταετούς, πράξεις που πραγματοποιήθηκαν μετά την 1η.1.1995 ως προς τις οποίες ισχύει πλέον πενταετής προθεσμία παραγραφής, δεν περιέχονται μόνο στην χρήση που αρχίζει από 1ης.1.1995 και λήγει την 31η.12.1995 αλλά και σε αυτήν που αρχίζει από 1.7.1994 κι λήγει την 30η.6.1995. Και τούτο, διότι λόγω του ενιαίου της χρήσεως, η διαχειριστική περίοδος από 1.7.1994 έως 30.6.1995 δεν μπορεί να διασπαστεί στα αντιστοιχούντα στα έτη 1994 και 1995 δύο εξάμηνα, ως προς τα οποία, σύμφωνα με την κατά γράμμα εφαρμογή της διατάξεως του άρθρου 11 παρ. 24 του ν. 2386, θα ισχύσουν διαφορετικές προθεσμίες παραγραφής, 10ετής για το πρώτο και 5ετής για το δεύτερο. Με βάση, επομένως, την αρχή της επιείκειας θα πρέπει η εφαρμογή της διάταξης αυτής περί πενταετούς παραγραφής να επεκταθεί και στην χρήση 1.7.94 έως 30.6.95, αφού περιέχονται σ’ αυτήν πράξεις υποκείμενες σε Φ.Π.Α., οι οποίες πραγματοποιήθηκαν μετά την 1η.1.95, και να παραμερισθεί η αυστηρή γραμματική ερμηνεία της ίδιας διάταξης, με βάση την οποία η εφαρμογή της απαιτεί όλες οι υποκείμενες σε Φ.Π.Α. πράξεις να έχουν γίνει μετά την 1η.1.1995. […]. 8. ... Ήδη, με την κρινόμενη προσφυγή, ο προσφεύγων ζητεί την ακύρωση των προσβαλλόμενων πράξεων προβάλλοντας ότι το δικαίωμα του Δημοσίου για επιβολή του ένδικου φόρου υπέπεσε στην παραγραφή του άρθρου 52 του ν. 1642/1986. Ο ισχυρισμός αυτός, όπως διατυπώνεται, είναι ορισμένος (πρβλ. ΣτΕ 3643/2013, 2950/2005, 1626/2001, 329/2000, 3850/2000), παρά τα αντίθετα υποστηριζόμενα από το καθ’ ού, στο από 28.4.2015 υπόμνημά του και περαιτέρω, πρέπει να γίνει δεκτός ως βάσιμος. Και τούτο διότι το δικαίωμα του Δημοσίου για επιβολή του ένδικου φόρου παραγράφηκε στις 31.12.2000 (μετά πάροδο πενταετίας από το τέλος του έτους 1995 μέσα στο οποίο έληγε η προθεσμία για την επίδοση της εκκαθαριστικής δήλωσης της οικείας διαχειριστικής περιόδου - άρθρο 31 παρ. 1β του Ν. 1642/1986) και συνεπώς η ένδικη αξίωση είχε ήδη υποπέσει σε παραγραφή κατά το χρόνο κοινοποιήσεως στις 29.12.2005 της προσβαλλόμενης πράξης προσδιορισμού Φ.Π.Α., η οποία για το λόγο αυτό πρέπει να ακυρωθεί όπως, επίσης, πρέπει να ακυρωθεί και η συναφής με αυτήν πράξη επιβολής προστίμου, ενόψει του παρακολουθηματικού χαρακτήρα της σε σχέση με τη διαφορά που αφορά τον κύριο φόρο (ΣτΕ 4631/2014, 71/2011 επταμ., 1105/2012, 119, 127/2013). Εξάλλου, ενόψει του ότι οι ένδικες φορολογικές αξιώσεις ήταν ήδη παραγεγραμμένες κατά τη δημοσίευση των ν. 2892/2001, 3091/2002, 3220/2004 και 3296/2004, οι σχετικές με την παράταση του δικαιώματος του Δημοσίου για επιβολή του φόρου διατάξεις των νόμων αυτών, δεν μπορούν να εφαρμοσθούν (ΣτΕ 3174/2014 Ολ., 3936/2013, 750-751/2008, 3606, 70/2004, 523/2000, 139/1998, 4710, 4712, 3141, 2866/1985 κ.ά.) και οι αντίθετοι ισχυρισμοί του Δημοσίου πρέπει να απορριφθούν ως αβάσιμοι».
5. Επειδή, με την κρινόμενη αίτηση, η οποία ασκείται παραδεκτώς κατά το άρθρο 53 παρ. 4 του π.δ. 18/1989 (Α΄ 8), όπως ισχύει (πρβλ. ΣτΕ 3254/2017), προβάλλεται ότι εσφαλμένως με την αναιρεσιβαλλόμενη απόφαση εξετάστηκε και έγινε δεκτός ο λόγος περί παραγραφής του δικαιώματος του Δημοσίου να εκδώσει τις ένδικες πράξεις, διότι ο λόγος αυτός δεν είχε προταθεί προσηκόντως, ήτοι με πλήρη παράθεση των θεμελιωτικών της παραγραφής πραγματικών περιστατικών (ειδικότερα δε του αφετηρίου γεγονότος και της διάρκειας της παραγραφής). Προς θεμελίωση του παραδεκτού του ως άνω λόγου, κατά τη διάταξη του άρθρου 53 παρ. 3 του π.δ.18/1989, προβάλλεται ο ισχυρισμός ότι δεν υπάρχει νομολογία του Δικαστηρίου επί του τιθέμενου νομικού ζητήματος της προσήκουσας προβολής της περί παραγραφής γνήσιας ενστάσεως, υπό την έννοια της προβολής όλων των κρίσιμων πραγματικών περιστατικών. Ωστόσο, με τον ως άνω λόγο αναιρέσεως, με τον οποίο αμφισβητείται η κρίση του δικάσαντος δικαστηρίου ως προς το ορισμένο της προβολής του περί παραγραφής λόγου προσφυγής (και, επομένως, της προσήκουσας προβολής των θεμελιωτικών της παραγραφής πραγματικών περιστατικών), δεν τίθεται νομικό ζήτημα ερμηνείας διατάξεως νόμου ή γενικής αρχής του δικαίου, αλλά κατ’ ουσίαν πλήττεται η αιτιολογία της αναιρεσιβαλλόμενης αποφάσεως, η οποία εξαρτάται αποκλειστικώς από το περιεχόμενο του δικογράφου της προσφυγής, με αποτέλεσμα να μην τίθεται ζήτημα ελλείψεως νομολογίας, κατά την έννοια της διατάξεως του άρθρου 53 παρ. 3 του π.δ. 18/1989 (όπως ισχύει), όπως αβασίμως ισχυρίζεται το αναιρεσείον Δημόσιο (πρβλ. ΣτΕ 2326/2019, 1586/2019, 2321/2016, ΣτΕ σε συμβούλιο 261/2019, 348/2015, 1763/2014). Κατά συνέπεια, ο ως άνω λόγος αναιρέσεως είναι απορριπτέος ως απαράδεκτος.
6. Επειδή, περαιτέρω, με την κρινόμενη αίτηση προβάλλεται ότι είναι εσφαλμένη η κρίση της αναιρεσιβαλλόμενης αποφάσεως ότι οι διατάξεις του άρθρου 11 παρ. 24 και 25 του ν. 2386/1996, με τις οποίες περιορίστηκε η δεκαετής προθεσμία παραγραφής του άρθρου 52 του ν. 1642/1986 σε πέντε έτη, εφαρμόζεται, λόγω του ενιαίου της χρήσεως και με βάση και την αρχή της επιείκειας, και στην ένδικη χρήση 1.7.1994-30.6.1995. Κατά το αναιρεσείον Δημόσιο, κατά την έννοια των ως άνω διατάξεων και σύμφωνα και με την αρχή της στενής -γραμματικής- ερμηνείας των φορολογικών διατάξεων, η εφαρμογή της πενταετούς προθεσμίας παραγραφής προϋποθέτει ότι όλες οι υποκείμενες στον Φ.Π.Α. πράξεις έχουν γίνει μετά την 1.1.1995, η προϋπόθεση δε αυτή δεν συντρέχει ως προς την ένδικη υπόθεση για την περίοδο 1.7.1994 έως 31.12.1994, για την οποία πρέπει, κατά τα προβαλλόμενα, να εφαρμοσθεί η δεκαετής προθεσμία παραγραφής. Εξάλλου, κατά το αναιρεσείον Δημόσιο, δεν εφαρμόζεται εν προκειμένω η αρχή της επιείκειας, διότι οι διατάξεις περί παραγραφής δεν εντάσσονται στις διατάξεις περί επιβολής κυρώσεων. Προς θεμελίωση δε του παραδεκτού του λόγου αυτού, κατά το άρθρο 53 παρ. 3 του π.δ. 18/1989, προβάλλεται ο ισχυρισμός ότι δεν υφίσταται νομολογία επί του ως άνω νομικού ζητήματος, ήτοι της εφαρμογής της διατάξεως του άρθρου 11 παρ. 24 του ν. 2386/1996 (περί πενταετούς προθεσμίας παραγραφής) και ως προς το χρονικό διάστημα 1.7.1994-31.12.1994. Ο ισχυρισμός αυτός είναι βάσιμος και, συνεπώς, ο ανωτέρω λόγος προβάλλεται παραδεκτώς. Ωστόσο, ο λόγος πρέπει να απορριφθεί ως αβάσιμος, διότι από τον συνδυασμό των εκτεθεισών στη σκέψη 3 διατάξεων, ενόψει και των οριζομένων στην εισηγητική έκθεση του ν. 2386/1996 ως προς την έναρξη ισχύος των διατάξεων της παραγράφου 24 του άρθρου 11 του νόμου αυτού, προκύπτει ότι η συγκεκριμένη μεταβατική διάταξη του άρθρου 11 παρ. 25 του 
ν. 2386/1996 έχει την έννοια ότι όταν η διαχειριστική περίοδος έχει αρχίσει κατά το έτος 1994, συνεχίζει, όμως, και κατά το έτος 1995 (καταλαμβάνει, δηλαδή, ένα μέρος και λήγει εντός του τελευταίου αυτού έτους), τότε η προβλεπόμενη στην παράγραφο 24 του ίδιου άρθρου (πενταετής εν προκειμένω) προθεσμία παραγραφής εφαρμόζεται σε ολόκληρη την διαχειριστική περίοδο, ήτοι και ως προς τις (υποκείμενες σε Φ.Π.Α.) πράξεις της διαχειριστικής περιόδου που πραγματοποιήθηκαν κατά το έτος 1994. Επομένως, η κρίση της αναιρεσιβαλλομένης αποφάσεως είναι, ανεξαρτήτως της ειδικότερης αιτιολογίας της, ορθή και τα περί του αντιθέτου προβαλλόμενα από το αναιρεσείον Δημόσιο πρέπει να απορριφθούν.
7. Επειδή, κατόπιν τούτων, η κρινόμενη αίτηση πρέπει να απορριφθεί στο σύνολό της.
Δ ι ά τ α ύ τ α
Απορρίπτει την αίτηση.
Η διάσκεψη έγινε στην Αθήνα στις 19 Δεκεμβρίου 2019
Η Πρόεδρος του Β΄ ΤμήματοςΗ Γραμματέας του Β´ Τμήματος
Ε. ΣάρπΑν. Ζυγουρίτσα
και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2020.
Ο Πρόεδρος του Β΄ ΤμήματοςΗ Γραμματέας του Β´ Τμήματος
Μ. ΠικραμένοςΑν. Ζυγουρίτσα
Κ.Ε.
Αριθμός 2986/2020
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Α΄
Συνεδρίασε δημόσια στο ακροατήριό του στις 20 Μαΐου 2019, με την εξής σύνθεση: Σ. Χρυσικοπούλου, Αντιπρόεδρος, Προεδρεύουσα, σε αναπλήρωση του Προέδρου του Τμήματος, που είχε κώλυμα, Ά. Καλογεροπούλου, Π. Μπραΐμη, Σύμβουλοι, Π. Γρουμπού, Ε. Τζιράκη, Πάρεδροι. Γραμματέας η Χ. Μπόκα.
Για να δικάσει την από 10 Ιουνίου 2016 αίτηση:
του Ενιαίου Ταμείου Επικουρικής Ασφάλισης (Ε.Τ.Ε.Α.) και ήδη Ενιαίου Ταμείου Επικουρικής Ασφάλισης και Εφάπαξ Παροχών (Ε.Τ.Ε.Α.Ε.Π.), το οποίο παρέστη με την δικηγόρο Φωτεινή Καραμίντζιου (Α.Μ. 15729), που την διόρισε με πληρεξούσιο, και η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της,
κατά του Σ. Δ., κατοίκου Π…... Ξάνθης, ο οποίος απεβίωσε.
Με την αίτηση αυτή το αναιρεσείον Ταμείο επιδιώκει να αναιρεθεί η υπ’ αριθ. 460/2015 απόφαση του Διοικητικού Εφετείου Κομοτηνής.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Π. Γρουμπού.
Μετά τη δημόσια συνεδρίαση το δικαστήριο συνήλθε σε διάσκεψη εξ αποστάσεως, με τη χρήση υπηρεσιακών τεχνολογικών μέσων, κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινόμενης αίτησης δεν απαιτείται κατά νόμον καταβολή παραβόλου (άρθρο 28 παρ. 4 ν. 2579/1998, Α΄ 31).
2. Επειδή, καθ’ ερμηνεία του δικογράφου της από 13.6.2016 αίτησης το Ενιαίο Ταμείο Επικουρικής Ασφάλισης (Ε.Τ.Ε.Α.) [και όχι το Ίδρυμα Κοινωνικών Ασφαλίσεων - Ενιαίο Ταμείο Ασφάλισης Μισθωτών (Ι.Κ.Α.-Ε.Τ.Α.Μ.) όπως εσφαλμένως από προφανή παραδρομή αναγράφεται το δικόγραφο] ζητεί την αναίρεση της 460/2015 απόφασης του Διοικητικού Εφετείου Κομοτηνής. Με την απόφαση αυτή απορρίφθηκε η από 13.1.2011 έφεση που είχε ασκήσει κατά της 158/2008 απόφασης του Διοικητικού Πρωτοδικείου Καβάλας το Ενιαίο Ταμείο Επικουρικής Ασφάλισης Μισθωτών (Ε.Τ.Ε.Α.Μ.), καθολικός διάδοχος του Ιδρύματος Κοινωνικών Ασφαλίσεων- Τομέα Επικουρικής Ασφάλισης Μισθωτών (Ι.Κ.Α.- Τ.Ε.Α.Μ., βλ. άρθρο 6 παρ. 3 του ν. 3029/2002, Α΄ 160), το οποίο (Ε.Τ.Ε.Α.Μ.) εντάχθηκε ακολούθως στο αναιρεσείον Ε.Τ.Ε.Α. (βλ. άρθρα 35, 36 παρ. 1, 48 παρ. 5 του ν. 4052/2012, Α΄ 41), που είχε διατελέσει διάδικος στην κατ’ έφεση δίκη και ήδη με το άρθρο 74 του ν. 4387/2016 (Α΄ 85) μετονομάστηκε σε Ενιαίο Ταμείο Επικουρικής Ασφάλισης και Εφάπαξ Παροχών (Ε.Τ.Ε.Α.Ε.Π.). Με την πρωτόδικη απόφαση απορρίφθηκε προσφυγή του Ιδρύματος Κοινωνικών Ασφαλίσεων (Ι.Κ.Α.) κατά της 691/Συν.55η/9.6.2004 απόφασης της Τοπικής Διοικητικής Επιτροπής (Τ.Δ.Ε.) του Περιφερειακού Υποκαταστήματος Ι.Κ.Α.-Ε.Τ.Α.Μ. Καβάλας, με την οποία είχε γίνει δεκτή ένσταση του αναιρεσιβλήτου κατά της 6067/31.10.2003 απόφασης της Διευθύντριας του ως άνω Υποκαταστήματος. Με την τελευταία αυτή απόφαση είχε απορριφθεί αίτημα του αναιρεσιβλήτου να του χορηγηθεί επικουρική σύνταξη μερικής αναπηρίας λόγω προηγούμενης απόρριψης του αιτήματός του για τη χορήγηση σ’ αυτόν κύριας σύνταξης αναπηρίας κατά το χρονικό διάστημα από 10.6.2003 έως 30.6.2005.
3. Επειδή, στο άρθρο 27 του π.δ. 18/1989 (Α΄ 8), όπως οι παράγραφοι 1 και 2 του άρθρου αυτού αντικαταστάθηκαν με την παρ. 2 περ. α’ του άρθρου 4 του ν. 2479/1997 (Α΄ 67), ορίζεται ότι «1. Η πληρεξουσιότητα σε δικηγόρο παρέχεται με συμβολαιογραφική πράξη ή με συνυπογραφή του δικογράφου του ενδίκου μέσου εκ μέρους του διαδίκου ή με προφορική δήλωση στο ακροατήριο. … Για τη Διοίκηση εφαρμόζονται οι κείμενες για αυτήν διατάξεις. … 2. Για την υπογραφή του ενδίκου μέσου και την ενέργεια των πράξεων της προδικασίας από δικηγόρο, η πληρεξουσιότητα τεκμαίρεται ότι υπάρχει εάν συντρέχει μία από τις περιπτώσεις της παραγράφου 1. Διαφορετικά, το ένδικο μέσο απορρίπτεται ως απαράδεκτο και εκείνος που το άσκησε καταδικάζεται στη δικαστική δαπάνη». Περαιτέρω, στο άρθρο 96 παρ. 2 του Κώδικα Πολιτικής Δικονομίας (π.δ. 503/1985, Α΄ 182), που εφαρμόζεται αναλόγως στις δίκες ενώπιον του Συμβουλίου της Επικρατείας, σύμφωνα με το άρθρο 40 του π.δ. 18/1989, ορίζεται ότι «Η πληρεξουσιότητα μιας αρχής μπορεί να δοθεί σε δικηγόρο και με έγγραφό της …».
4. Επειδή, το δικόγραφο της κρινόμενης αίτησης υπογράφεται από τη δικηγόρο Καβάλας Σουλτάνα Ελευθεριάδου ως πληρεξουσία του αναιρεσείοντος. Εξάλλου στη δικογραφία υπάρχει η από 10.6.2016 εξουσιοδότηση του Αναπληρωτή Διευθυντή του Περιφερειακού Υποκαταστήματος Ι.Κ.Α.-Ε.Τ.Α.Μ. Καβάλας Γ. Α., σύμφωνα με την οποία, «δυνάμει της υπ’ αριθμ. 090/1/10.2.1983 απόφασης του Διοικητή του Ι.Κ.Α.-Ε.Τ.Α.Μ. για εκχώρηση αρμοδιοτήτων», εξουσιοδοτεί «τη δικηγόρο Καβάλας Ελευθεριάδου Σουλτάνα του Παύλου (Α.Μ. Δ.Σ.Κ. 446) να καταθέσει αίτηση αναίρεσης κατά του Σ. Δ., κατοίκου Π….. Ξάνθης και κατά της υπ’ αριθμ. 460/2015 απόφασης του Διοικητικού Εφετείου Κομοτηνής και να προβεί σε οποιαδήποτε άλλη ενέργεια και κατάθεση εγγράφων και δικογράφων προς υπεράσπιση των συμφερόντων του ΙΚΑ-ΕΤΑΜ Καβάλας κατά της ως άνω αποφάσεως». Η εξουσιοδότηση όμως αυτή του Αναπληρωτή Διευθυντή του Περιφερειακού Υποκαταστήματος Ι.Κ.Α.- Ε.Τ.Α.Μ. Καβάλας έχει παρασχεθεί από όργανο άλλου Ταμείου [του Ι.Κ.Α.-Ε.Τ.Α.Μ. το οποίο από 1.1.2017 έχει ενταχθεί στον Ενιαίο Φορέα Κοινωνικής Ασφάλισης (Ε.Φ.Κ.Α.), βλ. άρθρα 51, 53 παρ. 1 περίπτ. Α υποπερ. αα και 70 παρ. 1 και 9 του ν. 4387/2016] και όχι από όργανο του αναιρεσείοντος Ε.Τ.Ε.Α. και ήδη Ε.Τ.Ε.Α.Ε.Π. και, συνεπώς, δεν λαμβάνεται υπόψη. Περαιτέρω, κατά τη συζήτηση της υπόθεσης στο ακροατήριο, το αναιρεσείον Ε.Τ.Ε.Α.Ε.Π. δεν παρέστη με πληρεξούσιο δικηγόρο, δοθέντος ότι δεν λαμβάνεται υπόψη η κατά την παρ. 6 του άρθρου 33 του π.δ. 18/1989 (όπως αυτή προστέθηκε με την παρ. 1 του άρθρου 26 του ν. 4509/2017, Α΄ 201) από 17.5.2019 δήλωση παράστασης της δικηγόρου Φωτεινής Καραμίντζιου που υπάρχει στο φάκελο, σύμφωνα με την οποία η δικηγόρος αυτή παρίσταται χωρίς να εμφανισθεί στο ακροατήριο ως πληρεξουσία δικηγόρος του Ε.Φ.Κ.Α., καθολικού διαδόχου του Ι.Κ.Α- Ε.Τ.Α.Μ., και όχι του αναιρεσείοντος Ε.Τ.Ε.Α.Ε.Π., ούτε εμφανίσθηκε ο νόμιμος εκπρόσωπος του αναιρεσείοντος για να δηλώσει ότι εγκρίνει την άσκηση του ενδίκου μέσου. Εξάλλου, δεν προσκομίσθηκε μέχρι τη συζήτηση της υπόθεσης συμβολαιογραφική πράξη ή έγγραφο, κατά τη διάταξη της παρ. 2 του άρθρου 96 του Κώδικα Πολιτικής Δικονομίας, για την παροχή πληρεξουσιότητας προς τη δικηγόρο που υπογράφει το δικόγραφο της κρινόμενης αίτησης. Συνεπώς, η κρινόμενη αίτηση πρέπει να απορριφθεί ως απαράδεκτη, κατά το άρθρο 27 παρ. 1 και 2 του π.δ. 18/1989, όπως οι παράγραφοι αυτές αντικαταστάθηκαν με το άρθρο 4 παρ. 2 εδ. α΄ του ν. 2479/1997.
Δ ι ά τ α ύ τ α
Απορρίπτει την αίτηση.
Η διάσκεψη έγινε στις 29 Απριλίου 2020
Η Προεδρεύουσα ΑντιπρόεδροςΗ Γραμματέας
Σ. Χρυσικοπούλου Χ. Μπόκα
και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2020.
Η Πρόεδρος του Α´ ΤμήματοςΗ Γραμματέας
Σ. ΧρυσικοπούλουΧ. Μπόκα
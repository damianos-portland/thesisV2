Β.Κ.(m)
Αριθμός 2991/2020
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Α΄
Συνεδρίασε δημόσια στο ακροατήριό του, στις 2 Νοεμβρίου 2020, συγκροτούμενο από την Πάρεδρο του Συμβουλίου της Επικρατείας, 
Μ. Δρίβα, η οποία ορίσθηκε με την από 1η Σεπτεμβρίου 2020 πράξη της Προέδρου του Α΄ Τμήματος, βάσει του άρθρου 56 παρ. 1 του ν. 4055/2012, με την παρουσία της Γραμματέως Β. Κατσιώνη.
Για να δικάσει την από 30 Ιουνίου 2020 αίτηση για δίκαιη ικανοποίηση λόγω υπέρβασης της εύλογης διάρκειας της δίκης (άρθρο 53 του ν. 4055/2012):
του ..., κατοίκου ..., ο οποίος παρέστη με τον δικηγόρο Δημήτριο Τζουμάκα (Α.Μ. 9411), που τον διόρισε στο ακροατήριο,
κατά του Υπουργού Οικονομικών, ο οποίος παρέστη με την Ανδριανή Κατσαρού, Πάρεδρο του Νομικού Συμβουλίου του Κράτους, η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της.
Το δικαστήριο άκουσε τον πληρεξούσιο του αιτούντος, ο οποίος ζήτησε να γίνει δεκτή η αίτηση.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινόμενης αίτησης έχει καταβληθεί το νόμιμο παράβολο (ηλεκτρονικό παράβολο με κωδικό 340870950950 0907 0054).
2. Επειδή, με την αίτηση αυτή ο αιτών ζητεί να του επιδικασθεί το ποσό των 7.000 ευρώ, σύμφωνα με τις διατάξεις των άρθρων 53 – 57 του ν. 4055/2012, ως δίκαιη ικανοποίηση για την ηθική βλάβη που υπέστη, κατά τους ισχυρισμούς του, από την υπέρβαση της εύλογης διάρκειας της δίκης που άρχισε στις 9.3.2010, με την κατάθεση αίτησης του Ελληνικού Δημοσίου για την αναίρεση της 1931/2009 απόφασης του Διοικητικού Εφετείου Θεσσαλονίκης και περατώθηκε με τη δημοσίευση της 2988/2019 απόφασης του Α΄ Τμήματος του Συμβουλίου της Επικρατείας στις 31.12.2019.
3. Επειδή, η κρινόμενη αίτηση, η οποία κατατέθηκε στη Γραμματεία του Συμβουλίου της Επικρατείας στις 10.7.2020, ασκείται εμπροθέσμως, λαμβανομένου υπόψη του γεγονότος ότι η εξάμηνη προθεσμία για την άσκησή της, η οποία ξεκίνησε από την επομένη της δημοσίευσης της 2988/2019 απόφασης του Συμβουλίου της Επικρατείας, που έλαβε χώρα στις 31.12.2019, ανεστάλη από 16.3.2020 έως και 31.5.2020 στο πλαίσιο της λήψης μέτρων για τον περιορισμό διάδοσης του κορωνοϊού COVID – 2019 [βλ. τις κοινές αποφάσεις Δ1α/ΓΠ.οικ.18176/15.3.2020 (Β΄ 864), Δ1α/ΓΠ.οικ.21159/27.3.2020 (Β΄ 1074), Δ1α/ΓΠ.οικ.24403/10.4.2020 (Β΄ 1301), Δ1α/ΓΠ.οικ.26804/25.4.2020 (Β΄ 1588) των Υπουργών Εθνικής Άμυνας, Υγείας και Δικαιοσύνης και την Δ1α/ΓΠ.οικ.30340/15.5.2020 κοινή απόφαση των Υπουργών Ανάπτυξης και Επενδύσεως, Προστασίας του Πολίτη, Εθνικής Άμυνας, Εργασίας και Κοινωνικών Υποθέσεων, Υγείας, Δικαιοσύνης και Εσωτερικών (Β΄ 1857)].
4. Επειδή, όπως έχει ήδη κριθεί (ΣτΕ μονομελούς 1507/2020, 1437/2020, 1390/2020, 360/2020, 2260/2019) με τις διατάξεις των άρθρων 53 έως 58 του ν. 4055/2012 (A΄ 51) θεσμοθετήθηκε, ως νέο ένδικο βοήθημα, η αίτηση για δίκαιη ικανοποίηση, λόγω υπέρβασης της εύλογης διάρκειας της διοικητικής δίκης, η οποία ασκείται ανά βαθμό δικαιοδοσίας, στρέφεται δε κατά του Ελληνικού Δημοσίου, εκπροσωπούμενου από τον Υπουργό Οικονομικών. Το δικαστήριο που επιλαμβάνεται της εν λόγω αίτησης, αποφαίνεται, καταρχάς, εάν συντρέχει παραβίαση του δικαιώματος του αιτούντος σε ταχεία απονομή της δικαιοσύνης λόγω υπέρβασης της εύλογης διάρκειας της διοικητικής δίκης με βάση τα κριτήρια της παρ. 1 του άρθρου 57 του ν. 4055/2012· εφόσον διαπιστωθεί ότι συντρέχει τέτοια περίπτωση, εξετάζεται, στη συνέχεια, μήπως μόνη η διαπίστωση της καθυστέρησης εκδίκασης της υπόθεσής του μπορεί να αποτελέσει για τον διάδικο επαρκή ικανοποίηση· εφόσον, αντιθέτως, κριθεί ότι πρέπει να του καταβληθεί χρηματικό ποσό για τη δίκαιη ικανοποίησή του, τότε το δικαστήριο προβαίνει αφενός στον καθορισμό του ύψους του εν λόγω ποσού, λαμβάνοντας ιδίως υπόψη την περίοδο που υπερέβη τον εύλογο χρόνο για την εκδίκαση της υπόθεσης, κατά συνεκτίμηση των κριτηρίων της παρ. 1 του ως άνω άρθρου 57, καθώς και την ενδεχόμενη ικανοποίηση του αιτούντος από άλλα μέτρα που προβλέπονται στην κείμενη νομοθεσία για την αποκατάσταση της βλάβης του και, αφετέρου, στην επιβολή σε βάρος του Δημοσίου των εξόδων του αιτούντος, κατά τα προβλεπόμενα στις διατάξεις των παρ. 2 και 3 του ίδιου ως άνω άρθρου 57 του ν. 4055/2012.
5. Επειδή, στην προκειμένη περίπτωση, από τα στοιχεία του φακέλου, σε συνδυασμό με τα τηρούμενα στην ηλεκτρονική βάση του Δικαστηρίου στοιχεία, προκύπτουν τα ακόλουθα: Με την 1931/2009 απόφαση του Διοικητικού Εφετείου Θεσσαλονίκης έγινε δεκτή έφεση του ήδη αιτούντος και εξαφανίσθηκε η 2822/2007 απόφαση του Διοικητικού Πρωτοδικείου Θεσσαλονίκης, ακολούθως δε εκδικάσθηκε αγωγή του αιτούντος, έγινε εν μέρει δεκτή και αναγνωρίσθηκε η υποχρέωση του Ελληνικού Δημοσίου να καταβάλει στον ανωτέρω νομιμοτόκως, συνολικό ποσό 152.416, 26 ευρώ, ως αποζημίωση, κατά το άρθρο 105 του Εισαγωγικού Νόμου του Αστικού Κώδικα, για την αποκατάσταση της ζημίας που είχε υποστεί λόγω τραυματισμού του στο αριστερό κάτω άκρο κατά τη διάρκεια της στρατιωτικής του θητείας και συγκεκριμένα, κατά την εκτέλεση διατεταγμένης υπηρεσίας βοηθού περιπόλου και ως χρηματική ικανοποίηση λόγω ηθικής βλάβης από την ίδια αιτία. Ειδικότερα, το Διοικητικό Εφετείο έκρινε ότι μη νομίμως είχαν ανατεθεί στον αιτούντα, οπλίτη ικανότητας Ι4 με την ειδικότητα του γραφέα, τα καθήκοντα του βοηθού περιπολάρχη και ότι συνέτρεξε αιτιώδης συνάφεια μεταξύ της παράνομης αυτής συμπεριφοράς των οργάνων του Δημοσίου και του τραυματισμού του αιτούντος. Κατά της ως άνω απόφασης το Ελληνικό Δημόσιο άσκησε αίτηση αναιρέσεως, η οποία κατατέθηκε στο Διοικητικό Εφετείο Θεσσαλονίκης στις 9.3.2010 και περιήλθε στο Συμβούλιο της Επικρατείας στις 9.9.2010. Η εκδίκαση της αίτησης αυτής προσδιορίσθηκε αρχικά για τη δικάσιμο της 21.11.2011. Στη συνέχεια, η εκδίκαση της υπόθεσης αναβλήθηκε, αυτεπαγγέλτως, διαδοχικά για τις δικασίμους της 23.4.2012, 10.12.2012, 7.10.2013, 24.3.2014 με ορισμό νέου Εισηγητή, 22.9.2014, 15.12.2014 (αναβολή λόγω αποχής των δικηγόρων), 27.4.2015, 21.9.2015 (αναβολή λόγω βουλευτικών εκλογών), 14.12.2015 με ορισμό νέου Εισηγητή (αναβολή λόγω αποχής των δικηγόρων), 16.5.2016 (αναβολή λόγω αποχής των δικηγόρων), 5.12.2016 με ορισμό νέου Εισηγητή, 27.3.2017, 24.4.2017, 2.10.2017, 22.1.2018 με ορισμό νέου Εισηγητή, καθώς και 5.2.2018, οπότε η υπόθεση συζητήθηκε. Η σχετική απόφαση έλαβε αριθμό 2988/2019 και δημοσιεύθηκε στις 31.12.2019. Με την απόφαση αυτή το Συμβούλιο της Επικρατείας έκανε δεκτή την αίτηση αναιρέσεως, και παρέπεμψε την υπόθεση στο Διοικητικό Εφετείο Θεσσαλονίκης για νέα κρίση. Συγκεκριμένα, το Συμβούλιο της Επικρατείας έκρινε ότι ήταν πλημμελώς αιτιολογημένη η κρίση του Διοικητικού Εφετείου, καθώς το Διοικητικό Εφετείο έπρεπε να αιτιολογήσει γιατί η συγκεκριμένη υπηρεσία βοηθού περιπολάρχη δεν συνιστούσε βοηθητική υπηρεσία, η οποία επιτρεπτώς μπορούσε να ανατεθεί στον αιτούντα, ύστερα από συνεκτίμηση της φύσης της υπηρεσίας αυτής και των καθηκόντων που συνεπαγόταν η εκτέλεσή της, καθώς και της δυνατότητας του αιτούντος να εκτελέσει την υπηρεσία αυτή, ενόψει και του προβλήματος υγείας του εξαιτίας του οποίου είχε κριθεί ικανός Ι4.
6. Επειδή, με την υπό κρίση αίτηση προβάλλεται ότι ο χρόνος που μεσολάβησε από την κατάθεση της αίτησης αναιρέσεως (9.3.2010) έως τη δημοσίευση της 2988/2019 απόφασης του Α΄ Τμήματος του Συμβουλίου της Επικρατείας υπερέβη κατά πολύ τον εύλογο χρόνο διάρκειας της δίκης κατά παράβαση του άρθρου 6 παρ. 1 της Ευρωπαϊκή Σύμβασης για την προστασία των δικαιωμάτων του ανθρώπου και των θεμελιωδών ελευθεριών (Ε.Σ.Δ.Α.) και του άρθρου 57 του ν. 4055/2012, χωρίς οποιαδήποτε υπαιτιότητα του αιτούντος, ενώ, εξάλλου, κατά την άποψη του αιτούντος η υπόθεση δεν παρουσίαζε ιδιαίτερη πολυπλοκότητα. Περαιτέρω, ως προς το διακύβευμα της υπόθεσης, ο αιτών προβάλλει ότι αυτό ήταν πολύ σημαντικό για αυτόν, διότι η απόφαση του Διοικητικού Εφετείου του είχε επιδικάσει ένα χρηματικό ποσό το οποίο του έδινε τη δυνατότητα να ισορροπήσει τα οικονομικά μέσα που απώλεσε για μεγάλο χρονικό διάστημα εξαιτίας του τραυματισμού του και να αντιμετωπίσει και την ψυχική ταλαιπωρία που υπέστη από τον τραυματισμό αυτό, η όλη δε καθυστέρηση, αβεβαιότητα και η ανησυχία για την έκβαση της υπόθεσης επέτειναν την ταλαιπωρία του αυτή. Για την αποκατάσταση δε της ηθικής βλάβης που υπέστη από την υπέρβαση της εύλογης διάρκειας της δίκης ζητεί ο αιτών την επιδίκαση χρηματικού ποσού 7.000 ευρώ. 
7. Επειδή, η χρονική περίοδος που πρέπει να ληφθεί υπόψη προκειμένου να κριθεί αν συντρέχει ή όχι υπέρβαση της εύλογης διάρκειας της δίκης στην κρινόμενη περίπτωση άρχισε στις 9.3.2010 με την κατάθεση της αίτησης αναιρέσεως στο Διοικητικό Εφετείο Θεσσαλονίκης και έληξε στις 31.12.2019 με τη δημοσίευση της 2988/2019 απόφασης του Συμβουλίου της Επικρατείας. Επομένως, η επίμαχη διαδικασία διήρκεσε, συνολικά, εννέα (9) έτη, εννέα (9) μήνες και είκοσι δύο (22) ημέρες για ένα βαθμό δικαιοδοσίας.
8. Επειδή, από τα στοιχεία του φακέλου της υπόθεσης δεν προκύπτει ότι ο αιτών συνέβαλε με τη συμπεριφορά του στην καθυστέρηση της επίμαχης διαδικασίας, δεδομένου ότι οι αναβολές της συζήτησης της υπόθεσης δόθηκαν από το Δικαστήριο αυτεπαγγέλτως, εκτός από μια αναβολή λόγω βουλευτικών εκλογών και τρεις αναβολές, που δόθηκαν λόγω της αποχής των δικηγόρων. Όμως, οι τελευταίες αυτές αναβολές, οι οποίες προκάλεσαν καθυστέρηση 19 περίπου μηνών, δεν επιβράδυναν σημαντικά την όλη διαδικασία λαμβανομένων υπόψη του συνολικού χρόνου εκδίκασης της υπόθεσης, του χρόνου που διέδραμε πριν και μετά από τις αναβολές αυτές, των υπόλοιπων οίκοθεν αναβολών και του χρόνου που μεσολάβησε μεταξύ της κατάθεσης της αναίρεσης και του αρχικού προσδιορισμού δικασίμου (πρβ. ΣτΕ μονομελούς 1507/2020, 1437/2020, 360/2020, 2260/2019).
9. Επειδή, ως προς την περιπλοκότητα της υπόθεσης, επισημαίνεται ότι, όπως προκύπτει και από την 2988/2019 απόφαση του Δικαστηρίου, τα τιθέμενα ζητήματα ήταν ευκρινώς οριοθετημένα και δεν εμφάνιζαν ιδιαίτερη δυσχέρεια. Περαιτέρω, το διακύβευμα της υπόθεσης για τον αιτούντα δεν καθίσταται ιδιαιτέρως σημαντικό μόνο από το γεγονός της επιδίκασης χρηματικού ποσού με την εφετειακή απόφαση, δεδομένου ότι το ζήτημα του εάν συντρέχει περίπτωση υποχρέωσης καταβολής αποζημίωσης για την αποκατάσταση της ζημίας που υπέστη ο αιτών λόγω του τραυματισμού του ανάγεται στην ουσία της υπόθεσης και συναρτάται με την τελική έκβαση της δίκης, ενώ αντικείμενο αίτησης ασκούμενης κατά τα άρθρα 53 και επόμενα του ν. 4055/2012 είναι αποκλειστικά και μόνο η δίκαιη ικανοποίηση με την επιδίκαση εύλογου χρηματικού ποσού για την αποκατάσταση της ηθικής βλάβης λόγω προσβολής του δικαιώματος για ταχεία απονομή της διοικητικής δικαιοσύνης (πρβ. ΣτΕ μονομελούς 840/2019, 2492/2018, 1631/2016). Εξάλλου, ο αιτών δεν προσκομίζει στοιχεία σχετικά με την οικονομική του κατάσταση από τα οποία να προκύπτει ότι το διεκδικούμενο ποσό συνδέεται με τη διασφάλιση των μέσων βιοπορισμού του (πρβ. ΣτΕ μονομελούς 1507/2020, 1390/2020).
10. Επειδή, κατόπιν των ανωτέρω και κατ’ εκτίμηση του συνόλου των περιστάσεων της υπόθεσης, με βάση τα προαναφερθέντα νόμιμα κριτήρια, το Δικαστήριο κρίνει ότι το χρονικό διάστημα που διήρκεσε η εκδίκαση της προκείμενης υπόθεσης δεν ικανοποιεί της απαιτήσεις της «εύλογης διάρκειας» της δίκης, κατά την έννοια του άρθρου 57 του ν. 4055/2012, ούτε άλλωστε, τις απαιτήσεις της «λογικής προθεσμίας», κατά την έννοια του άρθρου 6 παρ. 1 της Ε.Σ.Δ.Α. Η ανωτέρω καθυστέρηση προκάλεσε πράγματι στον αιτούντα ηθική βλάβη, συνιστάμενη στην αβεβαιότητα και την αγωνία για την έκβαση της υπόθεσής του, για την αποκατάσταση της οποίας παρίσταται δικαιολογημένη η επιδίκαση σε αυτόν εύλογου χρηματικού ποσού ως δίκαιη ικανοποίησή του.
11. Επειδή, όπως έχει κριθεί από το Δικαστήριο, κατά συνεκτίμηση της νομολογίας του Ε.Δ.Δ.Α., η θέσπιση με τον ν. 4055/2012 ειδικού ένδικου βοηθήματος για τη δίκαιη ικανοποίηση των διαδίκων λόγω υπέρβασης της εύλογης διάρκειας διοικητικής δίκης δικαιολογεί την επιδίκαση ποσού μειωμένου σε σχέση με εκείνο που θα επιδίκαζε το Ε.Δ.Δ.Α., εάν η υπόθεση είχε αχθεί ενώπιόν του, εφόσον το ποσό που θα επιδικαστεί δεν θα είναι πολύ κατώτερο ενός εύλογου ορίου («unreasonable», «déraisonnable»), θα στοιχεί προς την νομική παράδοση και το βιοτικό επίπεδο («standard of living», «niveau de vie») της Χώρας και η σχετική απόφαση θα εκδοθεί ταχέως, θα είναι αιτιολογημένη και θα εκτελεστεί αμέσως Στο πλαίσιο αυτό πρέπει να συνεκτιμηθεί η προκύπτουσα από τα διαθέσιμα στοιχεία της Ελληνικής Στατιστικής Αρχής πτώση του βιοτικού επιπέδου στην Ελλάδα κατά τα τελευταία έτη (από το 2010 έως και σήμερα), η οποία συνδέεται με τον σοβαρότατο κλονισμό της δημοσιονομικής ισορροπίας του Ελληνικού Κράτους, λόγω της εκτόξευσης σε πρωτοφανή επίπεδα του δημοσίου ελλείμματος και του δημοσίου χρέους, και αντικατοπτρίζεται στη μείωση του ακαθάριστου εγχώριου προϊόντος (Α.Ε.Π.) και του διαθέσιμου κατά κεφαλήν εισοδήματος (ΣτΕ μονομελούς 2457/2020, 2639/2020, 1507/2020). Με τα δεδομένα αυτά, το Δικαστήριο κρίνει ότι πρέπει, κατά μερική παραδοχή της κρινόμενης αίτησης, να επιδικασθεί στον αιτούντα ως δίκαιη ικανοποίηση για ηθική βλάβη, το ποσό των δύο χιλιάδων πεντακοσίων (2.500) ευρώ, να αποδοθεί σε αυτόν το καταβληθέν παράβολο και να συμψηφισθεί η δικαστική δαπάνη μεταξύ των διαδίκων.
Δ ι ά τ α ύ τ α
Δέχεται εν μέρει την αίτηση.
Υποχρεώνει το Ελληνικό Δημόσιο να καταβάλει στον αιτούντα το ποσό των δύο χιλιάδων πεντακοσίων ευρώ (2.500) σύμφωνα με το σκεπτικό.
Διατάσσει την απόδοση του παραβόλου.
Συμψηφίζει τη δικαστική δαπάνη μεταξύ των διαδίκων.
Κρίθηκε και αποφασίσθηκε στην Αθήνα στις 14 Δεκεμβρίου 2020
Η ΠάρεδροςΗ Γραμματέας
Μ. Δρίβα Β. Κατσιώνη
και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2020.
Η ΠάρεδροςΗ Γραμματέας
Μ. Δρίβα Χρ. Μπόκα
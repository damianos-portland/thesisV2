Β.Κ.(m)
Αριθμός 2987/2020
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Α΄
Συνεδρίασε δημόσια στο ακροατήριό του στις 20 Μαΐου 2019, με την εξής σύνθεση: Σπ. Χρυσικοπούλου, Αντιπρόεδρος, Προεδρεύουσα, σε αναπλήρωση του Προέδρου του Τμήματος, που είχε κώλυμα, 
Α. Καλογεροπούλου, Π. Μπραΐμη, Σύμβουλοι, Π. Γρουμπού, Ε. Τζιράκη, Πάρεδροι. Γραμματέας η Χρ. Μπόκα.
Για να δικάσει την από 10 Ιουνίου 2016 αίτηση:
του Ιδρύματος Κοινωνικών Ασφαλίσεων - Ενιαίου Ταμείου Ασφάλισης Μισθωτών (Ι.Κ.Α. - Ε.Τ.Α.Μ.) και ήδη Ενιαίου Φορέα Κοινωνικής Ασφάλισης (Ε.Φ.Κ.Α.), που εδρεύει στην Αθήνα (Αγ. Κωνσταντίνου 8), το οποίο παρέστη με τη δικηγόρο Φωτεινή Καραμίντζιου - Νίκα (Α.Μ. 15729), που τη διόρισε με πληρεξούσιο και η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της,
κατά του ..., κατοίκου εν ζωή ..., ο οποίος απεβίωσε.
Με την αίτηση αυτή ο αναιρεσείων Φορέας επιδιώκει να αναιρεθεί η υπ’ αριθμ. 459/2015 απόφαση του Διοικητικού Εφετείου Κομοτηνής.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Π. Γρουμπού.
Μετά τη δημόσια συνεδρίαση το δικαστήριο συνήλθε σε διάσκεψη εξ αποστάσεως, με τη χρήση υπηρεσιακών τεχνολογικών μέσων, κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινόμενης αίτησης δεν απαιτείται κατά νόμον καταβολή παραβόλου (άρθρο 28 παρ. 4 ν. 2579/1998, Α΄ 31).
2. Επειδή, με την αίτηση αυτή ζητείται η αναίρεση της 459/2015 απόφασης του Διοικητικού Εφετείου Κομοτηνής, με την οποία απορρίφθηκε έφεση του αναιρεσείοντος Ιδρύματος Κοινωνικών Ασφαλίσεων - Ενιαίου Ταμείου Ασφάλισης Μισθωτών (Ι.Κ.Α.- Ε.Τ.Α.Μ.) κατά της 157/2008 απόφασης του Διοικητικού Πρωτοδικείου Καβάλας. Με την τελευταία αυτή απόφαση απορρίφθηκε προσφυγή του αναιρεσείοντος κατά της 690/Συν.55η/9.6.2004 απόφασης της Τοπικής Διοικητικής Επιτροπής (Τ.Δ.Ε.) του Περιφερειακού Υποκαταστήματος Ι.Κ.Α. - Ε.Τ.Α.Μ. Καβάλας, με την οποία είχε γίνει δεκτή ένσταση του αναιρεσιβλήτου κατά της 6066/31.10.2003 απόφασης της Διευθύντριας του ως άνω Υποκαταστήματος, η οποία είχε απορρίψει αίτημα αυτού για χορήγηση κύριας σύνταξης μερικής αναπηρίας, λόγω μη συγκέντρωσης συντάξιμου ποσοστού υγειονομικής και ασφαλιστικής αναπηρίας, κατά το χρονικό διάστημα από 10.6.2003 έως 30.6.2005.
3. Επειδή, σύμφωνα με τις διατάξεις των άρθρων 51 παρ. 1, 53 παρ. 1 και 70 παρ. 9 του ν. 4387/2016 (Α΄ 85), νομίμως συνεχίζει την παρούσα δίκη ως αναιρεσείων διάδικος ο Ενιαίος Φορέας Κοινωνικής Ασφάλισης (Ε.Φ.Κ.Α.), στον οποίο εντάχθηκε από 1.1.2017 το ασκήσαν την κρινόμενη αίτηση Ι.Κ.Α.- Ε.Τ.Α.Μ.
4. Επειδή, στην παρ. 4 του άρθρου 21 του π.δ. 18/1989 (Α΄ 8), όπως αυτή αντικαταστάθηκε τελικώς με το άρθρο 8 του ν. 2944/2001 (Α΄ 222), ορίζονται τα ακόλουθα: «Όταν ασκείται αίτηση αναιρέσεως, κοινοποιείται με επιμέλεια της Γραμματείας του οικείου δικαστικού σχηματισμού, εξήντα τουλάχιστον ημέρες πριν από τη δικάσιμο, πράξη του Προέδρου μαζί με ένα επικυρωμένο αντίγραφο σε απλό χαρτί της αίτησης στον αναιρεσείοντα ή στο δικηγόρο ή τον εκπρόσωπο του Δημοσίου ή του νομικού προσώπου δημοσίου δικαίου που υπογράφει, κατά το άρθρο 17 παρ. 4, το δικόγραφο, έστω και αν δεν είναι διορισμένος στο Πρωτοδικείο Αθηνών. Ο αναιρεσείων, ο δικηγόρος ή ο εκπρόσωπος του Δημοσίου ή του νομικού προσώπου δημοσίου δικαίου έχει την υποχρέωση να κοινοποιήσει αντίγραφο της πράξης του Προέδρου και της αίτησης αναιρέσεως στον αναιρεσίβλητο είκοσι (20) τουλάχιστον ημέρες πριν από τη δικάσιμο. Η κοινοποίηση μπορεί να γίνει είτε στο δικηγόρο που εκπροσώπησε τον αναιρεσίβλητο κατά την τελευταία συζήτηση της υπόθεσης στα δικαστήρια της ουσίας είτε στον πληρεξούσιο δικηγόρο που υπέγραψε το τελευταίο δικόγραφο είτε στον αναιρεσίβλητο στη διεύθυνση που δήλωσε κατά το άρθρο 45 του Κώδικα Διοικητικής Δικονομίας. Ο δικηγόρος οφείλει να παραδώσει αμελλητί τα έγγραφα στον αναιρεσίβλητο. Αν ο δικαστικός επιμελητής βεβαιώνει ότι δεν καθίσταται δυνατή η επίδοση και δεν βρίσκει άλλη γνωστή διεύθυνση, η κοινοποίηση γίνεται σύμφωνα με τις διατάξεις για τους διαδίκους άγνωστης διαμονής. Αν ο αναιρεσείων παραλείψει την υποχρέωση κοινοποίησης των εγγράφων στον αναιρεσίβλητο ή η κοινοποίηση δεν γίνει εμπροθέσμως και νομοτύπως, ο δε αναιρεσίβλητος δεν παραστεί κατά τη συζήτηση της υποθέσεως, η συζήτηση αναβάλλεται αυτεπαγγέλτως για εύλογο χρόνο, κατά τη νέα δε δικάσιμο, αν ο αναιρεσείων και πάλι έχει παραλείψει την υποχρέωσή του αυτή και ο αναιρεσίβλητος δεν παραστεί, η αίτηση αναιρέσεως απορρίπτεται ως απαράδεκτη. Σε κάθε περίπτωση το Δικαστήριο, εκτιμώντας τις περιστάσεις και ιδίως τη δυσχέρεια της κοινοποίησης, μπορεί, ύστερα από αίτηση του αναιρεσείοντος, να αναβάλει περαιτέρω τη συζήτηση της υπόθεσης. …». Από τις ως άνω διατάξεις προκύπτει ότι ο αναιρεσείων έχει την υποχρέωση να ενεργήσει τις προαναφερθείσες κοινοποιήσεις προς τον αναιρεσίβλητο και ότι η παράλειψη της υποχρέωσης αυτής έχει ως συνέπεια, εφόσον δεν παρίσταται ο αναιρεσίβλητος, την αναβολή και, τελικά, την απόρριψη της αίτησης αναίρεσης ως απαράδεκτης (ΣτΕ 2129/2019, 810/2020). Εξάλλου, στην παράγραφο 3 του άρθρου 31 του ίδιου π.δ/τος ορίζονται τα ακόλουθα: «Αν πεθάνει εκείνος κατά του οποίου στρέφεται … η αίτηση αναιρέσεως, μετά από αυτεπάγγελτη και για εύλογο χρόνο αναβολή της συζήτησης η δίκη συνεχίζεται αν συντρέχει νόμιμη περίπτωση, ακόμη και αν απουσιάζουν οι διάδοχοι εκείνου που πέθανε. Στην περίπτωση αυτή δεν απαιτείται νέα κοινοποίηση». Κατά την έννοια της διάταξης αυτής, σε περίπτωση θανάτου του αναιρεσιβλήτου πριν από την κοινοποίηση σε αυτόν αντιγράφων του δικογράφου της αίτησης αναίρεσης και της πράξης του Προέδρου περί ορισμού εισηγητή και δικασίμου, αναιρεσίβλητοι καθίστανται και μπορούν να παραστούν με την ιδιότητα αυτή στην κατ’ αναίρεση δίκη οι διάδοχοι του θανόντος, προς τους οποίους πρέπει να γίνει η κοινοποίηση των ανωτέρω εγγράφων εκ μέρους του αναιρεσείοντος (Σ.τ.Ε 1280/2017, 2428/2015).
5. Επειδή, όπως προκύπτει από την από 5.9.2018 έκθεση επίδοσης της δικαστικής επιμελήτριας του Συμβουλίου της Επικρατείας ..., αντίγραφα της κρινόμενης αίτησης και της από 17.7.2018 πράξης του Προέδρου του Α΄ Τμήματος περί ορισμού αρχικής δικασίμου και εισηγητή επιδόθηκαν νομοτύπως και εμπροθέσμως στον Ε.Φ.Κ.Α. Περαιτέρω, όπως βεβαιώνεται στην από 2031 Δ΄/19.10.2018 «έκθεση επιδόσης - ματαίωσης» του δικαστικού επιμελητή του Εφετείου Θράκης ..., αυτός, στις 19.10.2018, πήγε στον Πετεινό Ν. Ξάνθης για να επιδώσει στον αναιρεσίβλητο αντίγραφα της κρινόμενης αίτησης αναίρεσης και της πιο πάνω πράξης του Προέδρου του Α΄ Τμήματος και πληροφορήθηκε από τους περιοίκους ότι ο προς ον η επίδοση ... απεβίωσε. Επισυνάπτεται δε στην έκθεση αυτή η .../2017 ληξιαρχική πράξη θανάτου του Ληξιάρχου Δ.Ε. Βιστωνίδος του Δήμου Αβδήρων του Νομού Ξάνθης, σύμφωνα με την οποία ο αναιρεσίβλητος απεβίωσε στις 14.5.2017, δηλαδή μετά την άσκηση της κρινόμενης αίτησης (στις 13.6.2016). Κατά τη συζήτηση της υπόθεσης στο ακροατήριο στην παρούσα μετ’ αναβολή δικάσιμο, στις 20.5.2019, δεν παρέστησαν οι τυχόν κληρονόμοι του θανόντος ούτε προσκομίστηκε αποδεικτικό κοινοποίησης προς αυτούς αντιγράφων της κρινόμενης αίτησης και της πράξης του Προέδρου του Α΄ Τμήματος. Με τα δεδομένα αυτά, η συζήτηση της υπόθεσης πρέπει να αναβληθεί για τη δικάσιμο της 7ης Ιουνίου 2021, προκειμένου ο Ηλεκτρονικός Εθνικός Φορέας Κοινωνικής Ασφάλισης (e-Ε.Φ.Κ.Α.) - όπως μετονομάστηκε από 1.3.2020 ο Ε.Φ.Κ.Α. σύμφωνα με το άρθρο 51Α του ν. 4387/2016, όπως το άρθρο αυτό προστέθηκε με το άρθρο 1 του ν. 4670/2020 (Α΄ 43, έναρξη ισχύος του από την 1η 3.2020 κατά το άρθρο 108 του νόμου αυτού) - στον οποίο θα κοινοποιηθεί με μέριμνα της Γραμματείας του Δικαστηρίου αντίγραφο της παρούσας απόφασης, να εκπληρώσει νομίμως την υποχρέωσή του, κοινοποιώντας αντίγραφα της κρινόμενης αίτησης και της παρούσας απόφασης στους τυχόν κληρονόμους του αναιρεσιβλήτου.
Δ ι ά τ α ύ τ α
Αναβάλλει τη συζήτηση της υπόθεσης για τη δικάσιμο της 7ης Ιουνίου 2021.
Διατάσσει την ενέργεια των αναφερόμενων στο σκεπτικό κοινοποιήσεων.
Η διάσκεψη έγινε στις 29 Απριλίου 2020
Η Προεδρεύουσα ΑντιπρόεδροςΗ Γραμματέας
Σπ. Χρυσικοπούλου Χρ. Μπόκα
και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2020.
Η Πρόεδρος του Α´ ΤμήματοςΗ Γραμματέας
Σπ. ΧρυσικοπούλουΧρ. Μπόκα
Κ.Λ. (m)
Αριθμός 3010/2020
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Β΄
Συνεδρίασε δημόσια στο ακροατήριό του στις 9 Ιανουαρίου 2019, με την εξής σύνθεση: Ε. Σάρπ, Αντιπρόεδρος, Πρόεδρος του Β΄ Τμήματος, Σ. Βιτάλη, Α. Σδράκα, Σύμβουλοι, Ειρ. Σταυρουλάκη, Ν. Σεκέρογλου, Πάρεδροι. Γραμματέας η Α. Ζυγουρίτσα.
Για να δικάσει την από 11 Φεβρουαρίου 2016 αίτηση:
των: 1. Α. Κ. του Ν., 2. Μ. Κ.του Νικολάου, κατοίκων Ν. Ερυθραίας Αττικής (…….), οι οποίες παρέστησαν με τον δικηγόρο Ιωάννη Καράμπαμπα (Α.Μ. 9898), που τον διόρισαν με πληρεξούσιο,
κατά του Υπουργού Οικονομικών, ο οποίος παρέστη με την Αναστασία Βασιλείου, Πάρεδρο του Νομικού Συμβουλίου του Κράτους.
Με την αίτηση αυτή οι αναιρεσείουσες επιδιώκουν να αναιρεθεί η υπ’ αριθμ. 2901/2015 απόφαση του Διοικητικού Εφετείου Αθηνών.
Οι πληρεξούσιοι των διαδίκων δήλωσαν, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσουν.
Η εκδίκαση άρχισε με την ανάγνωση της εκθέσεως του εισηγητή, Παρέδρου Ν. Σεκέρογλου.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινόμενης αίτησης έχει καταβληθεί το νόμιμο παράβολο (υπ’ αριθμ. 1401172-3, 4159386/2016 ειδικά έντυπα παραβόλου).
2. Επειδή, με την υπό κρίση αίτηση ζητείται η αναίρεση της 2901/2015 αποφάσεως του Διοικητικού Εφετείου Αθηνών, με την οποία απερρίφθη προσφυγή των αναιρεσειουσών κατά της σιωπηρής απόρριψης, από τη Διεύθυνση Επίλυσης Διαφορών της Γενικής Γραμματείας Εσόδων του Υπουργείου Οικονομικών, της ενδικοφανούς προσφυγής τους κατά της υπ’ αριθμ. 592/2014 οριστικής πράξης διορθωτικού προσδιορισμού φόρου εισοδήματος φυσικών προσώπων του Κέντρου Ελέγχου Φορολογουμένων Μεγάλου Πλούτου του Υπουργείου Οικονομικών, οικονομικού έτους 2011. Με την ανωτέρω πράξη καταλογίστηκαν σε βάρος των αναιρεσειουσών, ως κληρονόμων της μητέρας τους, για την χρήση 2010, διαφορά φόρου εισοδήματος ύψους 192.240,32 ευρώ, πρόσθετος φόρος ανακρίβειας της σχετικής δήλωσης, ποσού 187.434,31 ευρώ, και εισφορά αλληλεγγύης, ποσού 18.145,80 ευρώ και πρόσθετος φόρος εισφοράς, ποσού 15.877,58 ευρώ.
3. Επειδή, η παράγραφος 3 του άρθρου 53 του π.δ. 18/1989 (Α΄ 8), όπως αυτή αντικαταστάθηκε με το άρθρο 12 παρ. 1 του ν. 3900/2010 (Α΄ 213) και, περαιτέρω, με το άρθρο 15 παρ. 2 του ν. 4446/2016 (Α΄ 240), ορίζει, στο εδάφιο α΄, ότι «Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. (…)» (η ως άνω διάταξη τέθηκε με την παράγραφο 1 του άρθρου 12 του ν. 3900/2010 και επαναλήφθηκε με την παράγραφο 2 του άρθρου 15 του ν. 4446/2016). Επιπλέον, σύμφωνα με την παράγραφο 4 του άρθρου 53 του π.δ. 18/1989, όπως αυτή αντικαταστάθηκε με το άρθρο 12 παρ. 1 του ν. 3900/2010, «Δεν επιτρέπεται η άσκηση αίτησης αναιρέσεως όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ (...). Προκειμένου για διαφορές από ασφαλιστικές εισφορές, φόρους, δασμούς, τέλη και συναφή δικαιώματα, πρόστιμα και λοιπές κυρώσεις, ως ποσό της διαφοράς νοείται το ποσό εισφοράς, φόρου κ.λπ., χωρίς προσαυξήσεις και πρόσθετους φόρους, που αμφισβητείται ενώπιον του Συμβουλίου της Επικρατείας.». Κατά την έννοια των ως άνω διατάξεων, προκειμένου να κριθεί παραδεκτή αίτηση αναίρεσης, απαιτείται η συνδρομή των προϋποθέσεων αμφοτέρων των παραγράφων 3 και 4 του άρθρου 53 του π.δ. 18/1989 (βλ. ΣτΕ 172/2018 επταμ., 2934/2017 επταμ., 435/2017, 1873/2012 επταμ., κ.ά.). Ειδικότερα, κατά την έννοια της πρώτης των ανωτέρω παραγράφων, ο αναιρεσείων βαρύνεται, επί ποινή ολικού ή μερικού απαραδέκτου της αίτησής του, να τεκμηριώσει με ειδικούς και συγκεκριμένους ισχυρισμούς που περιλαμβάνει στο εισαγωγικό δικόγραφο ότι με καθένα από τους προβαλλόμενους λόγους τίθεται συγκεκριμένο, κρίσιμο για την επίλυση της διαφοράς, νομικό ζήτημα, ήτοι ζήτημα ερμηνείας διάταξης νόμου ή γενικής αρχής του ουσιαστικού ή δικονομικού δικαίου, που κρίθηκε με την αναιρεσιβαλλόμενη απόφαση και επί του οποίου είτε δεν υπάρχει νομολογία του Συμβουλίου της Επικρατείας είτε οι σχετικές κρίσεις και παραδοχές της αναιρεσιβαλλόμενης απόφασης έρχονται σε αντίθεση με μη ανατραπείσα νομολογία του Συμβουλίου της Επικρατείας ή άλλου ανωτάτου δικαστηρίου ή, ελλείψει αυτών, προς ανέκκλητη απόφαση διοικητικού δικαστηρίου, ως τέτοια δε νομολογία νοείται η διαμορφωθείσα επί αυτού τούτου του κρίσιμου νομικού ζητήματος και όχι επί ανάλογου ή παρόμοιου (βλ. ΣτΕ 1365, 2934/2017 επταμ., 4163/2012 επταμ. κ.ά.). Εξάλλου, εφόσον στο εισαγωγικό δικόγραφο δεν προβάλλονται παραδεκτώς ή βασίμως ισχυρισμοί προς άρση του απαραδέκτου των προβαλλομένων με το δικόγραφο αυτό λόγων αναίρεσης, η έλλειψη αυτή δεν μπορεί να καλυφθεί με την εκ των υστέρων προβολή τέτοιων ισχυρισμών με άλλο δικόγραφο (προσθέτων λόγων ή υπόμνημα) του αναιρεσείοντος (ΣτΕ 334, 99/2014, 3734, 3181, 552/2013, 4093/2011), και η αίτηση αναιρέσεως ασκείται απαραδέκτως. Ενόψει δε των προϋποθέσεων για την παραδεκτή άσκηση αιτήσεως αναιρέσεως, τις οποίες θέτει η παρ. 3 του άρθρου 53 του π.δ. 18/1989, όπως ισχύει, δεν είναι επιτρεπτή η προβολή προσθέτων λόγων αναιρέσεως (ΣτΕ 460/2018, 1019, 3415/2017, 167-169/2017 επταμ.). Εξάλλου, κατά την έννοια της παρ. 4, επί περισσότερων αναιρεσειόντων ή αναιρεσιβλήτων, για τον προσδιορισμό του ύψους του αντικειμένου της διαφοράς, λαμβάνεται υπόψη το ποσό που αντιστοιχεί σε καθένα από αυτούς χωριστά (ΣτΕ 1073/2018, 890/2017, 4127/2014, 4134/2000 Ολ. κ.ά.). Περαιτέρω, κρίσιμο χρονικό σημείο για τον προσδιορισμό του ύψους του αντικειμένου της διαφοράς είναι η άσκηση της αιτήσεως αναιρέσεως. Συνεπώς, επί επελεύσεως του θανάτου του αρχικού φορολογούμενου πριν από την άσκηση της αιτήσεως αναιρέσεως, το αμφισβητούμενο ενώπιον του Συμβουλίου της Επικρατείας συνολικό ποσό της διαφοράς επιμερίζεται μεταξύ των κληρονόμων του (είτε αναιρεσειόντων, είτε αναιρεσιβλήτων), κατά τον λόγο της κληρονομικής μερίδας εκάστου σύμφωνα με τις οικείες διατάξεις του Αστικού Κώδικα περί της εξ αδιαθέτου διαδοχής (ΣτΕ 1479/2016, 526, 954/2014, 4365/2013 κ.ά.) ή κατά τα οριζόμενα με τυχόν υπάρχουσα διαθήκη, ως ποσό δε της διαφοράς που άγεται ενώπιον του Δικαστηρίου νοείται το χρηματικό ποσό που αντιστοιχεί σε κάθε κληρονόμο χωριστά (ΣτΕ 1479/2016).
4. Επειδή, σύμφωνα με όσα έγιναν ερμηνευτικώς δεκτά στην προηγούμενη σκέψη, το ποσό της διαφοράς που άγεται ενώπιον του Δικαστηρίου με την παρούσα αίτηση είναι ανώτερο των 40.000 ευρώ, δεδομένου ότι, όπως προκύπτει από την αναιρεσιβαλλόμενη απόφαση, οι δύο αναιρεσείουσες είναι οι μοναδικοί εξ αδιαθέτου κληρονόμοι της μητέρας τους και συνεπώς σύμφωνα με τις οικείες διατάξεις του Αστικού Κώδικα περί της εξ αδιαθέτου διαδοχής, για κάθε μια από αυτές το ποσό της διαφοράς για τον κύριο φόρο είναι 96.120,16 ευρώ (192.240,32 x 1/2) στο οποίο πρέπει να προστεθεί το ποσό των 9.072,9 ευρώ (18.145,80 ευρώ x 1/2) έκτακτης εισφοράς αλληλεγγύης του άρθρου 29 του ν. 3986/2011, οικονομικού έτους 2011.
5. Επειδή, από την αναιρεσιβαλλόμενη απόφαση προκύπτει ότι με βάση την υπ’ αριθ. 273/3.2.2014 εντολή ελέγχου του Γενικού Γραμματέα Εσόδων του Υπουργείου Οικονομικών διενεργήθηκε μερικός έλεγχος στην μητέρα των αναιρεσειουσών, για την διακρίβωση της εφαρμογής των διατάξεων των άρθρων 15-19 και 48 παρ. 3 του ν. 2238/1994 (Κώδικας Φορολογίας Εισοδήματος) σε σχέση με την αποστολή από αυτήν εμβασμάτων στο εξωτερικό, κατά τα οικονομικά έτη 2010-2012. Από τον έλεγχο προέκυψε ότι η ανωτέρω απεβίωσε την 13.1.2012 και ότι είχε υποβάλει δήλωση φορολογίας εισοδήματος για το οικονομικό έτος 2010, ενώ δεν είχε υποβάλει τέτοιες δηλώσεις για τα οικονομικά έτη 2011, 2012. Περαιτέρω από την επεξεργασία των καταστάσεων εμβασμάτων που απέστειλε στον έλεγχο η Γενική Γραμματεία Δημοσίων Εσόδων, διαπιστώθηκε ότι η ελεγχόμενη μετέφερε στις 26.4.2010 στην Κύπρο, με έμβασμα, ποσό 500.000 ευρώ. Ειδικότερα, διαπιστώθηκε ότι οι λογαριασμοί μέσω των οποίων έγινε η συναλλαγή του εμβάσματος ανήκουν σε συνδικαιούχους του συγγενικού περιβάλλοντος της ελεγχόμενης, ενώ το υπό εξέταση έμβασμα έγινε από κοινό λογαριασμό της πρώτης αναιρεσείουσας (τέκνο της ελεγχόμενης) με την ελεγχόμενη σε κοινό λογαριασμό των ίδιων προσώπων στην Κύπρο. Στις 12.2.2014 κοινοποιήθηκε προς τις αναιρεσείουσες, νόμιμες κληρονόμους της ανωτέρω ελεγχόμενης, το υπ’ αριθ. πρωτ. 3973/12.2.2014 αίτημα παροχής πληροφοριών, για τον έλεγχο εφαρμογής των διατάξεων των άρθρων 15 έως 19 και 48 παρ. 3 του ν.2238/1994, σχετικά με το ανωτέρω έμβασμα. Αφού προσκόμισαν τα σχετικά στοιχεία, ο έλεγχος θεώρησε ότι για την χρήση 2010 προκύπτει προσαύξηση περιουσίας της ελεγχόμενης, ποσού 453.645,16 ευρώ (500.000 - 46.354,84), και προέβη σε προσωρινό διορθωτικό προσδιορισμό του φόρου εισοδήματός της της χρήσης αυτής σε 190.740,33 ευρώ και του πρόσθετου φόρου σε 141.147,84 ευρώ, καθώς και σε προσωρινό διορθωτικό προσδιορισμό της ειδικής εισφοράς αλληλεγγύης (άρθρου 29 ν. 3986/2011) σε 18.145,80 ευρώ και της σχετικής προσαύξησης σε 11.976,22 ευρώ. Στην συνέχεια, ο έλεγχος επέδωσε σχετικό σημείωμα διαπιστώσεων ελέγχου, βάσει του άρθρου 28 του ν. 4174/2013, στις αναιρεσείουσες, ως νόμιμες κληρονόμους της ελεγχόμενης. Με το από 14.4.2014 απολογητικό υπόμνημά τους προς το ΚΕ.ΦΟ.ΜΕ.Π. οι αναιρεσείουσες ισχυρίστηκαν ότι η μητέρα τους (ελεγχόμενη) έπασχε από φλοιοβασική εκφύλιση εγκεφάλου και ότι, προκειμένου να την μεταφέρουν στην Κύπρο, για την αντιμετώπιση της νόσου της σε κέντρο εφαρμογής συγκεκριμένης μεθόδου θεραπείας, ενόψει του ότι ο σχετικός προϋπολογισμός ανερχόταν σε 500.000 ευρώ, ζήτησαν δάνειο, αφενός μεν από τον πατέρα τους, διαζευγμένο από την μητέρα τους, ποσού 350.000 ευρώ, για το οποίο και υπογράφηκε σχετικό ιδιωτικό συμφωνητικό μεταξύ αυτού και της μητέρας τους, αφετέρου δε από τον σύζυγο της δεύτερης αναιρεσείουσας, ποσού 140.000 ευρώ, για το οποίο επίσης υπογράφηκε ιδιωτικό συμφωνητικό δανείου, ενώ οι ίδιες κατέβαλαν το ποσό των 13.000 ευρώ. Ισχυρίστηκαν, επίσης, ότι, τα ανωτέρω ποσά κατατέθηκαν σε κοινό λογαριασμό της πρώτης αναιρεσείουσας με την ελεγχόμενη, που άνοιξε στις 30.12.2009 στην EUROBANK, και, ειδικότερα, ότι κατατέθηκαν στις 31.12.2009 οι 350.000 ευρώ από τον πατέρα τους, στις 27.1.2010 τα 13.000 ευρώ από τις ίδιες και στις 21.4.2010 οι 140.000 ευρώ από τον σύζυγο της δεύτερης αναιρεσείουσας, ότι τα ποσά αυτά μεταφέρθηκαν εν συνεχεία σε κοινό λογαριασμό των ίδιων προσώπων στην Κύπρο, αλλά ότι, τελικώς, λόγω επιδείνωσης της υγείας της μητέρας τους, νοσηλείας της και εν συνεχεία θανάτου της, τα εν λόγω ποσά δεν χρησιμοποιήθηκαν αλλά παρέμειναν στη Τράπεζα της Κύπρου. Για την απόδειξη των ανωτέρω ισχυρισμών τους οι αναιρεσείουσες προσκόμισαν στους ελεγκτές 1) το από 25.5.2010 ιατρικό σημείωμα του Αιγινήτειου Νοσοκομείου στο οποίο βεβαιώνεται ότι η μητέρα τους νοσηλεύτηκε σ’ αυτό από 8.4.2010 μέχρι 20.4.2010 με διάγνωση φλοιοβασική εκφύλιση και 2) το από 30.12.2009 ιδιωτικό συμφωνητικό υπόσχεσης δανείου από τον πατέρα τους προς την μητέρα τους, ποσού 350.000 ευρώ καθώς και το από 20.4.2010 ιδιωτικό συμφωνητικό υπόσχεσης δανείου από τον σύζυγο της δεύτερης αναιρεσείουσας προς την μητέρα της, ποσού 140.000 ευρώ. Ο έλεγχος έκρινε τους ανωτέρω ισχυρισμούς των αναιρεσειουσών ως αόριστους, ανακριβείς και αναπόδεικτους, εφόσον δεν προσκομίστηκαν σχετικώς νόμιμα αποδεικτικά στοιχεία. Ειδικότερα, κρίθηκε ότι η μεταφορά των χρημάτων στην Κύπρο και η δέσμευσή τους σε προθεσμιακό λογαριασμό (στις 26.4.2010 εκτελέστηκε το έμβασμα και στις 28.4.2010 το ποσό των 500.000 ευρώ κλείστηκε σε προθεσμιακή κατάθεση) έρχεται σε αντίθεση με τον ισχυρισμό των αναιρεσειουσών ότι τα χρήματα αυτά μεταφέρθηκαν σε κοινό λογαριασμό στην Κύπρο, ώστε να είναι ανά πάσα στιγμή διαθέσιμα για την θεραπεία της ασθενούς μητέρας τους. Περαιτέρω, όσον αφορά τα ιδιωτικά συμφωνητικά δανείου που προσκομίστηκαν, κρίθηκε από τους ελεγκτές ότι αυτά είναι εικονικά, δεδομένου ότι δεν φέρουν βέβαιη χρονολογία, ώστε να αποκλείεται η προχρονολόγηση ή η μεταχρονολόγησή τους, δεν έχουν θεώρηση του γνήσιου της υπογραφής των συμβαλλομένων, ο λόγος σύναψης των ιδιωτικών αυτών συμφωνητικών που επικαλούνται οι αναιρεσείουσες δεν ευσταθεί, δεδομένου ότι δεν απαιτούνται τέτοια έγγραφα για την καταβολή αποζημιώσεων από τις ασφαλιστικές εταιρείες, δεν προσδιορίζουν τον τρόπο καταβολής των δανείων, τον χρόνο εκταμίευσής τους, τον τρόπο και χρόνο εξόφλησής τους, δεν προκύπτει ότι τα δάνεια αυτά εξοφλήθηκαν έστω και μερικώς στους δανειστές, δεν έχουν χαρτοσημανθεί οι δανειακές συμβάσεις στις αρμόδιες Δ.Ο.Υ. κατά τις φερόμενες ως ημερομηνίες σύνταξής τους, δεν έχουν δηλωθεί οι δανειακές συμβάσεις στις δηλώσεις φορολογίας εισοδήματος δανειστών και δανειζόμενης κατά τα οικονομικά έτη που συντάχθηκαν, αλλά ούτε και μεταγενεστέρως με συμπληρωματικές δηλώσεις, και δεν εκπληρώθηκε ο σκοπός για τον οποίο συνήφθησαν οι συμβάσεις αυτές, σύμφωνα με τις δηλώσεις των συμβαλλομένων, εφόσον οι ίδιες οι αναιρεσείουσες αποδέχονται ότι το ποσό του εμβάσματος παρέμεινε στην Κύπρο τουλάχιστον μέχρι τον Μάρτιο του 2013, αν και ο θάνατος της ελεγχόμενης συνέβη τον Ιανουάριο του 2012, ούτε, τέλος, προκύπτει ότι τα ποσά του δανείου επιστράφηκαν στους δανειστές. Κατόπιν των ανωτέρω εκδόθηκε η 592/2014 οριστική πράξη διορθωτικού προσδιορισμού φόρου εισοδήματος, οικ. έτους 2011, του Κ.Ε.ΦΟ.ΜΕ.Π., σε βάρος των αναιρεσειουσών, ως νομίμων κληρονόμων της ελεγχόμενης, με το οποίο προσδιορίστηκε το φορολογητέο εισόδημα της ελεγχόμενης σε 453.645,16 ευρώ, ο οφειλόμενος φόρος σε 192.240,32 ευρώ, ο πρόσθετος φόρος για μη υποβολή δήλωσης σε 187.434,31 ευρώ, η εισφορά αλληλεγγύης σε 18.145,80 ευρώ και ο πρόσθετος φόρος της εισφοράς σε 15.877,58 ευρώ. Κατά της πράξης αυτής ασκήθηκε ενδικοφανής προσφυγή, από τις αναιρεσείουσες, ενώπιον της Γενικής Γραμματείας Δημοσίων Εσόδων του Υπουργείου Οικονομικών, η οποία απορρίφθηκε σιωπηρώς. Κατά της σιωπηρής αυτής απορρίψεως οι αναιρεσείουσες άσκησαν προσφυγή, η οποία απερρίφθη με την αναιρεσιβαλλόμενη απόφαση.
6. Επειδή, με την κρινόμενη αίτηση προβάλλεται ότι το Διοικητικό Εφετείο έσφαλε διότι α) εφάρμοσε την διάταξη του άρθρου 15 παρ. 3 του ν. 3888/2010 περί φορολογήσεως ως εισοδήματος από ελευθέριο επάγγελμα της προσαύξησης περιουσίας που διαπιστώθηκε από έμβασμα, ενώ η μεταφορά των χρημάτων στο εξωτερικό είχε γίνει πριν από τη θέση σε ισχύ της συγκεκριμένης διατάξεως, στις 30.9.2010, β) εφάρμοσε, στην επίδικη περίπτωση, τις διατάξεις του άρθρου 19 του ν. 2238/1004 σχετικά με την κάλυψη των δαπανών, ενώ το άρθρο 15 παρ. 3 του ν. 3888/2010 δεν παραπέμπει στη διάταξη αυτή του ν. 2238/1994 και γ) αιτιολόγησε πλημμελώς την απόφασή του ως προς την προέλευση των χρημάτων που εμβάστηκαν στο εξωτερικό και θεώρησε ότι αυτά προέρχονται από άγνωστη πηγή ή αιτία ενώ από τις κινήσεις των τραπεζικών λογαριασμών προέκυπτε ότι τα χρήματα αυτά προέρχονταν από καταθέσεις συγγενικών προσώπων των αναιρεσειουσών. Οι λόγοι όμως αυτοί είναι απορριπτέοι ως απαράδεκτοι, διότι ουδείς ισχυρισμός προς θεμελίωση του παραδεκτού με το περιεχόμενο του άρθρου 53 παρ. 3 του π.δ. 18/1989, όπως ισχύει, προβάλλεται. Συνεπώς, το εισαγωγικό δικόγραφο της αιτήσεως αναιρέσεως είναι απορριπτέο ως απαράδεκτο. Περαιτέρω, με το από 18.12.2018 δικόγραφο των προσθέτων λόγων προβάλλεται ότι το δικάσαν εφετείο έσφαλε, διότι «δεν ταυτοποίησε την πηγή ή αιτία της χρηματικής προσαύξησης του τραπεζικού λογαριασμού» και δεν εξέτασε «εάν η χρηματική προσαύξηση του τραπεζικού λογαριασμού (…) επήλθε εν όλω ή εν μέρει εντός της διαχειριστικής περιόδου κατά την οποία διενεργήθηκε το επίμαχο έμβασμα ή σε διαφορετικό χρονικό σημείο». Σύμφωνα όμως με όσα έγιναν δεκτά στη σκέψη 3, ο λόγος αναιρέσεως πρέπει να απορριφθεί ως απαράδεκτος, διότι προβάλλεται με το πρόσθετο δικόγραφο, πέραν του ότι δεν προβάλλεται κάποιος συγκεκριμένος ειδικός ισχυρισμός για την, κατ' εξαίρεση, θεμελίωση του κατά το άρθρο 53 παρ. 3 του π.δ. 18/1989 παραδεκτού του.
7. Επειδή, βάσει των ανωτέρω, η κρινόμενη αίτηση είναι απορριπτέα στο σύνολό της.
Δ ι ά τ α ύ τ α
Απορρίπτει την αίτηση.
Διατάσσει την κατάπτωση του παραβόλου.
Επιβάλλει σε βάρος των αναιρεσειουσών τη δικαστική δαπάνη του αναιρεσίβλητου Δημοσίου, η οποία ανέρχεται σε τετρακόσια εξήντα (460) ευρώ.
Η διάσκεψη έγινε στην Αθήνα στις 18 Ιανουαρίου 2019
Η Πρόεδρος του Β´ ΤμήματοςΗ Γραμματέας
Ε. Σάρπ Α. Ζυγουρίτσα
και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2020.
Ο Πρόεδρος του Β´ ΤμήματοςΗ Γραμματέας του Β´ Τμήματος
Μ. ΠικραμένοςΑ. Ζυγουρίτσα
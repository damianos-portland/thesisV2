Λ.Κ.(m)
Αριθμός 3018/2020
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Β΄
Συνεδρίασε δημόσια στο ακροατήριό του στις 11 Δεκεμβρίου 2019, με την εξής σύνθεση: E. Σάρπ, Αντιπρόεδρος, Πρόεδρος του Β΄ Τμήματος, Α. Σδράκα, Φρ. Γιαννακού, Σύμβουλοι, Κ. Λαζαράκη, Μ. Σκανδάλη, Πάρεδροι. Γραμματέας η Αν. Ζυγουρίτσα, Γραμματέας του Β΄ Τμήματος.
Για να δικάσει την από 11 Φεβρουαρίου 2016 αίτηση:
του Προϊσταμένου Δ.Ο.Υ. Φ.Α.Ε. Αθηνών, ο οποίος παρέστη με την Δέσποινα Γάκη, Πάρεδρο του Νομικού Συμβουλίου του Κράτους,
κατά των: 1. ανώνυμης τεχνικής εταιρείας με την επωνυμία «ΕΡΓΟΜΗΧΑΝΙΚΗ ΑΤΕ», που εδρεύει στο Χαλάνδρι Αττικής (Τσιτούρη 34), η οποία τελεί υπό πτώχευση και 2. Ν. Μ., κατοίκου Αθηνών (……...), ως οριστικού συνδίκου της ως άνω εταιρείας, οι οποίοι δεν παρέστησαν.
Με την αίτηση αυτή ο αναιρεσείων Προϊστάμενος επιδιώκει να αναιρεθεί η υπ’ αριθμ. 3897/2015 απόφαση του Διοικητικού Εφετείου Αθηνών.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Μ. Σκανδάλη.
Κατόπιν το δικαστήριο άκουσε την εκπρόσωπο του αναιρεσείοντος Προϊσταμένου, η οποία ανέπτυξε και προφορικά τους προβαλλόμενους λόγους αναιρέσεως και ζήτησε να γίνει δεκτή η αίτηση.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, με την κρινόμενη αίτηση, για την άσκηση της οποίας δεν απαιτείται κατά τον νόμο η καταβολή παραβόλου, ζητείται η αναίρεση της 3897/2015 αποφάσεως του Διοικητικού Εφετείου Αθηνών. Με την απόφαση αυτή έγινε δεκτή προσφυγή κατά το μέρος που είχε ασκηθεί από τον δεύτερο αναιρεσίβλητο και ακυρώθηκε η 401/27.12.2005 απόφαση επιβολής προστίμου του Κώδικα Βιβλίων και Στοιχείων (Κ.Β.Σ.) του Προϊσταμένου του Περιφερειακού Ελεγκτικού Κέντρου (Π.Ε.Κ.) Αθηνών, με την οποία είχε επιβληθεί σε βάρος της πρώτης αναιρεσίβλητης εταιρείας πρόστιμο, συνολικού ύψους 998.660.584 δραχμών (2.930.772 ευρώ), για αποδιδόμενες σε βάρος της παραβάσεις (λήψη εικονικών και πλαστών φορολογικών στοιχείων), κατά την διαχειριστική περίοδο 1.7.1992 έως 30.6.1993.
2. Επειδή, απαραδέκτως στρέφεται η κρινόμενη αίτηση κατά της πρώτης αναιρεσίβλητης, η προσφυγή της οποίας απορρίφθηκε με την προσβαλλόμενη απόφαση ως απαράδεκτη.
3. Επειδή, στην προκείμενη περίπτωση, όπως προκύπτει από την αναιρεσιβαλλόμενη απόφαση, η πρώτη αναιρεσίβλητη τεχνική εταιρεία, με αντικείμενο εργασιών την κατασκευή τεχνικών δημοσίων και ιδιωτικών έργων κ.λπ., τηρούσε κατά την ένδικη διαχειριστική περίοδο 1.7.1992 έως 30.6.1993 βιβλία και στοιχεία Γ΄ κατηγορίας του Κ.Β.Σ.. Με την 578/2000 απόφαση του Πολυμελούς Πρωτοδικείου Αθηνών, η εταιρεία κηρύχθηκε σε κατάσταση πτωχεύσεως, ενώ με την 1958/2000 απόφαση του ίδιου δικαστηρίου διορίσθηκε ως οριστικός σύνδικος πτωχεύσεως ο δεύτερος αναιρεσίβλητος. Κατόπιν της 2508/2005 εντολής του Προϊσταμένου του Π.Ε.Κ. Αθηνών, διενεργήθηκε έλεγχος τήρησης των διατάξεων του Κ.Β.Σ. για τα οικονομικά έτη από 1992 έως 2000. Κατά τον έλεγχο αυτό διαπιστώθηκε ότι η ελεγχόμενη εταιρεία, κατά την ένδικη περίοδο, ζήτησε, έλαβε και καταχώρισε στα τηρούμενα βιβλία της πλαστά και εικονικά φορολογικά στοιχεία [τα οποία αναφέρονται στην αναιρεσιβαλλόμενη απόφαση]. Κατόπιν τούτου, εκδόθηκε η προσβαλλόμενη 401/27.12.2005 απόφαση επιβολής προστίμου Κ.Β.Σ. του Προϊσταμένου του Π.Ε.Κ. Αθηνών, με την οποία επιβλήθηκε σε βάρος της ως άνω εταιρείας, κατ’ επίκληση των διατάξεων του άρθρου 5 του ν. 2523/1997 (Α΄ 179), το αναφερόμενο στην πρώτη σκέψη της παρούσας συνολικό πρόστιμο. Η πράξη αυτή κοινοποιήθηκε στον δεύτερο αναιρεσίβλητο, με την ιδιότητά του ως συνδίκου της πτωχεύσεως, στις 29.12.2005. Κατά της πράξεως αυτής ασκήθηκε, κατά τα εκτεθέντα ανωτέρω, προσφυγή, η οποία έγινε δεκτή με την ήδη αναιρεσιβαλλόμενη απόφαση. Ειδικότερα, με την απόφαση αυτή έγιναν δεκτά τα ακόλουθα: “10. Επειδή, με την κρινόμενη προσφυγή, ο προσφεύγων υποστηρίζει, μεταξύ άλλων, ότι «… το δικαίωμα του Ελληνικού Δημοσίου για την επιβολή του ένδικου προστίμου, υπέπεσε στην παραγραφή του νόμου (άρθρο 47 ΚΦΣ π.δ. 99/1977 ως ίσχυε κατά τον κρίσιμο χρόνο και οι συναφείς διατάξεις του ν.δ. 3323/55 περί εισοδήματος ως ομοίως ίσχυαν και στις οποίες παραπέμπει ο ΚΦΣ), δηλαδή, η έκδοση και η κοινοποίηση -αν και χώρησε ακύρως η τελευταία- της προσβαλλόμενης πράξης, αφού έλαβε χώρα, μετά την παρέλευση του οριζομένου χρόνου, σύμφωνα με τις διατάξεις αυτές». Ο ισχυρισμός αυτός, όπως διατυπώνεται, είναι ορισμένος και έχει προταθεί προσηκόντως, παρά τα αντίθετα υποστηριζόμενα από το καθ’ ού Ελληνικό Δημόσιο στο από 28.4.2015 υπόμνημά του, στερείται δε σημασίας από την εξεταζόμενη άποψη το γεγονός ότι ο προσφεύγων αναφέρει το άρθρο 47 του προγενέστερου Κώδικα Φορολογικών Στοιχείων (π.δ. 99/1977), αντί του ορθού 34 του ισχύοντος Κώδικα Βιβλίων και Στοιχείων (π.δ. 186/1992), διότι ο δικαστής οφείλει να γνωρίζει το νόμο και να εφαρμόζει την εκάστοτε ορθή διάταξη (ΣτΕ 3643/2013, πρβλ. ΣτΕ 2950/2005, 1626/2001, 329/2000, 3850/2000)”. Περαιτέρω, ο λόγος αυτός κρίθηκε ως βάσιμος, διότι, κατά το δικάσαν δικαστήριο, εφαρμοστέα εν προκειμένω ήταν η δεκαετής προθεσμία παραγραφής του άρθρου 68 παρ. 1 του ν.δ. 3323/1955 (Α΄ 214) [σε συνδυασμό με τα άρθρα 34 παρ. 4 του π.δ. 186/1992 (Α΄ 84) και 35 παρ. 1 του ν. 2648/1998 (Α΄ 238)], η οποία άρχισε στις 31.12.1993 (για τις παραβάσεις που είχαν τελεστεί έως 31.12.1992) και στις 31.12.1994 (για τις παραβάσεις που είχαν τελεστεί έως 31.12.1994) και έληξε τελικώς [κατ’ εφαρμογή των διατάξεων των άρθρων 19 παρ. 19 του ν. 3091/2002 (Α΄ 330) και 22 παρ. 1 του 
ν. 3212/2003 (Α΄ 308)] στις 27.2.2004, ήτοι προ της κοινοποιήσεως (στις 29.12.2005) της προσβαλλόμενης πράξεως στον δεύτερο των αναιρεσιβλήτων.
4. Επειδή, με την κρινόμενη αίτηση, η οποία ασκείται παραδεκτώς κατά το άρθρο 53 παρ. 4 του π.δ. 18/1989 (Α΄ 8), όπως ισχύει, προβάλλεται ότι εσφαλμένως με την αναιρεσιβαλλόμενη απόφαση εξετάστηκε και έγινε δεκτός ο λόγος περί παραγραφής του δικαιώματος του Δημοσίου να επιβάλει την ένδικη κύρωση, διότι ο λόγος αυτός δεν είχε προταθεί προσηκόντως, ήτοι με πλήρη παράθεση των θεμελιωτικών της παραγραφής πραγματικών περιστατικών και των εφαρμοστέων νομοθετικών διατάξεων. Προς θεμελίωση του παραδεκτού του ως άνω λόγου, κατά τη διάταξη του άρθρου 53 παρ. 3 του π.δ. 18/1989, όπως ισχύει, προβάλλεται ο ισχυρισμός ότι δεν υπάρχει νομολογία του Δικαστηρίου επί του τιθέμενου νομικού ζητήματος της προσήκουσας προβολής της περί παραγραφής γνήσιας ενστάσεως, υπό την έννοια της προβολής όλων των πραγματικών περιστατικών και των νομοθετικών διατάξεων, ώστε το δικαστήριο της ουσίας να μην αναγκαστεί να προσφύγει είτε σε στοιχεία του φακέλου προς συμπλήρωση των πραγματικών περιστατικών είτε σε εφαρμογή διατάξεων που δεν επικαλέστηκε ο φορολογούμενος. Ωστόσο, κατά το μέρος που με τον ως άνω λόγο αναιρέσεως αμφισβητείται η κρίση του δικάσαντος δικαστηρίου ως προς το ορισμένο της προβολής του περί παραγραφής λόγου και της προσήκουσας προβολής των πραγματικών περιστατικών ενώπιον του δικαστηρίου της ουσίας, δεν τίθεται νομικό ζήτημα περί την ερμηνεία διατάξεως νόμου ή γενικής αρχής του δικαίου, αλλά κατ’ ουσίαν αμφισβητείται η αιτιολογία της αναιρεσιβαλλόμενης αποφάσεως, η οποία εξαρτάται αποκλειστικώς από το περιεχόμενο του δικογράφου της προσφυγής, με αποτέλεσμα να μην τίθεται ζήτημα ελλείψεως νομολογίας, κατά την έννοια της διατάξεως του άρθρου 53 παρ. 3 του π.δ. 18/1989, όπως αβασίμως ισχυρίζεται το αναιρεσείον Δημόσιο (πρβλ. ΣτΕ 2326/2019, 1586/2019, 2321/2016, ΣτΕ σε συμβούλιο 261/2019, 348/2015, 1763/2014). Εξάλλου, δεν τίθεται ζήτημα ελλείψεως νομολογίας ούτε ως προς το ζήτημα της μη ορθής ή μη πλήρους επίκλησης των εφαρμοστέων περί παραγραφής διατάξεων εκ μέρους του φορολογούμενου, διότι, όπως ορθώς κρίθηκε με την αναιρεσιβαλλόμενη απόφαση με παραπομπή σε ήδη υπάρχουσα νομολογία (ΣτΕ 3643/2013), ο δικαστής οφείλει να εφαρμόζει την εκάστοτε εφαρμοστέα διάταξη ως προς τον χρόνο παραγραφής. Κατά συνέπεια, ο ως άνω λόγος αναιρέσεως είναι απορριπτέος στο σύνολό του ως απαράδεκτος, κατά το άρθρο 53 παρ. 3 του π.δ. 18/1989, όπως ισχύει.
5. Επειδή, επομένως, μη προβαλλομένου άλλου λόγου αναιρέσεως, η κρινόμενη αίτηση πρέπει να απορριφθεί.
Δ ι ά τ α ύ τ α
Απορρίπτει την αίτηση.
Η διάσκεψη έγινε στην Αθήνα στις 19 Δεκεμβρίου 2019
Η Πρόεδρος του Β΄ ΤμήματοςΗ Γραμματέας του Β´ Τμήματος
Ε. ΣάρπΑν. Ζυγουρίτσα
και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2020.
Ο Πρόεδρος του Β΄ ΤμήματοςΗ Γραμματέας του Β´ Τμήματος
Μ. ΠικραμένοςΑν. Ζυγουρίτσα
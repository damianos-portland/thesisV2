Λ.Κ.(m)
Αριθμός 2984/2020
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Α΄
Συνεδρίασε δημόσια στο ακροατήριό του στις 6 Ιουλίου 2020, με την εξής σύνθεση: Σπ. Χρυσικοπούλου, Αντιπρόεδρος, Πρόεδρος του Α΄ Τμήματος, Ο. Ζύγουρα, Κ. Κουσούλης, Σύμβουλοι, Σ. Κωνσταντίνου, Π. Γρουμπού, Πάρεδροι. Γραμματέας η Β. Κατσιώνη.
Για να δικάσει την από 18 Ιουνίου 2012 αίτηση:
του Ελληνικού Δημοσίου, το οποίο παρέστη με την Ιωάννα Παχή, Πάρεδρο του Νομικού Συμβουλίου του Κράτους και η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της,
κατά της ανώνυμης εταιρείας με την επωνυμία «ΑΛΕΞ. ΠΑΛΑΙΟΛΟΓΟΣ Α.Β.Ε.Ε.», που εδρεύει στην Καρδίτσα (Ειρήνης 28), η οποία δεν παρέστη.
Με την αίτηση αυτή το αναιρεσείον Δημόσιο επιδιώκει να αναιρεθεί η υπ’ αριθμ. 740/2012 απόφαση του Διοικητικού Εφετείου Αθηνών.
Η εκδίκαση άρχισε με την ανάγνωση της εκθέσεως του εισηγητή, Συμβούλου Κ. Κουσούλη.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, με την κρινόμενη αίτηση, για την άσκηση της οποίας δεν απαιτείται κατά νόμον καταβολή παραβόλου, ζητείται η αναίρεση της 740/2012 αποφάσεως του Διοικητικού Εφετείου Αθήνας. Η απόφαση αυτή εκδόθηκε μετά την 3235/2009 απόφαση του Συμβουλίου της Επικρατείας, με την οποία είχε αναιρεθεί η 4552/2002 απόφαση του ιδίου Διοικητικού Εφετείου και η υπόθεση παραπέμφθηκε στο ίδιο δικαστήριο για νέα κρίση. Με την αναιρεσιβαλλόμενη απόφαση έγινε δεκτή έφεση της αναιρεσίβλητης εταιρείας κατά της 6684/1997 αποφάσεως του Διοικητικού Πρωτοδικείου Αθηνών, εξαφανίσθηκε η τελευταία και ακολούθως, έγινε εν μέρει δεκτή αγωγή της αναιρεσίβλητης, αναγνωρίσθηκε η υποχρέωση του Ελληνικού Δημοσίου να της καταβάλει νομιμοτόκως από την επίδοση της αγωγής και έως την εξόφληση, με βάση τις διατάξεις περί αδικαιολογήτου πλουτισμού, ποσό 114.596 ευρώ, το οποίο είχε εισπραχθεί από την αρμόδια υπηρεσία του Ελληνικού Δημοσίου κατόπιν καταλογισμού εις βάρος της αναιρεσίβλητης, ως αχρεωστήτως καταβληθέντων, ποσών κοινοτικής ενισχύσεως για τον εκκοκκισμό βάμβακος της περιόδου 1991 - 1992 και συμψηφισμού των σχετικών ποσών με απαιτήσεις της για ενισχύσεις από κοινοτικές επιδοτήσεις της εκκοκκιστικής περιόδου 1994 - 1995.
2. Επειδή, σύμφωνα με τις παραγράφους 3 και 4 του άρθρου 53 παρ. 3 και 4 του π.δ. 18/1989 (Α΄ 8), όπως οι παράγραφοι αυτές αντικαταστάθηκαν με το άρθρο 12 παρ. 1 του ν. 3900/2010 (Α΄ 213) και, περαιτέρω, η παρ. 3 συμπληρώθηκε με το άρθρο 15 παρ. 2 του ν. 4446/2016 (Α΄ 240), προκειμένου να ασκηθεί παραδεκτώς αίτηση αναιρέσεως με χρηματικό αντικείμενο άνω των 40.000 ευρώ, απαιτείται με το εισαγωγικό δικόγραφο να προβάλλεται, με ειδικούς και συγκεκριμένους ισχυρισμούς, ότι τίθεται συγκεκριμένο νομικό ζήτημα, ήτοι ζήτημα ερμηνείας διατάξεως νόμου ή γενικής αρχής του ουσιαστικού ή δικονομικού δικαίου, η οποία είναι κρίσιμη για την επίλυση της διαφοράς που άγεται ενώπιον του Δικαστηρίου, και ότι ως προς το ζήτημα αυτό είτε δεν υπάρχει νομολογία του Συμβουλίου Επικρατείας είτε υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου ή προς ανέκκλητη απόφαση διοικητικού δικαστηρίου (ΣτΕ 656/2020, 1061/2019, 1766/2018, 1623/2016 7μ. κ.ά.). Ως τέτοια νομολογία νοείται η διαμορφωθείσα επί αυτού τούτου του κρίσιμου νομικού ζητήματος και όχι επί αναλόγου ή παρομοίου (ΣτΕ 656/2020, 4163/2012 7μ. κ.ά.). Επομένως, σε περίπτωση επικλήσεως εκ μέρους του αναιρεσείοντος ελλείψεως νομολογίας ή αντιθέσεως της αναιρεσιβαλλομένης αποφάσεως προς υφιστάμενη, κατά τα ανωτέρω εκτεθέντα, νομολογία, πρέπει η έλλειψη ή η αντίθεση αυτή να μην αναφέρεται σε ζητήματα αιτιολογίας συνδεόμενα με το πραγματικό της κρινομένης υποθέσεως, αλλά να αφορά αποκλειστικά την ερμηνεία διατάξεως νόμου ή γενικής αρχής, δυναμένης να έχει γενικότερη εφαρμογή, ανεξαρτήτως εάν η ερμηνεία αυτή διατυπώνεται στη μείζονα ή την ελάσσονα πρόταση του δικανικού συλλογισμού της αναιρεσιβαλλομένης αποφάσεως και των λοιπών αποφάσεων προς τις οποίες προβάλλεται ότι υφίσταται αντίθεση (ΣτΕ 312/2020, 2681/2019 κ.ά.).
3. Επειδή, στην προκείμενη περίπτωση, η υπό κρίση αίτηση αναιρέσεως, η οποία ασκήθηκε στις 22.6.2012, διέπεται από τις διατάξεις του άρθρου 12 παρ. 1 του ν. 3900/2010, έχει δε χρηματικό αντικείμενο το οποίο, όπως προκύπτει από το από 18.6.2012 σημείωμα, ανέρχεται σε 114.596 ευρώ, υπερβαίνει δηλαδή το ποσό των 40.000 ευρώ. Επομένως, για το παραδεκτό της ασκήσεως της αιτήσεως απαιτείται η προβολή, με το εισαγωγικό δικόγραφο, συγκεκριμένων ισχυρισμών με το εκτιθέμενο στην παράγραφο 3 του άρθρου 53 του π.δ. 18/1989 περιεχόμενο.
4. Επειδή, όπως προκύπτει από την αναιρεσιβαλλόμενη απόφαση η αναιρεσίβλητη εταιρεία είναι εκκοκκιστική επιχείρηση και εισέπραξε προκαταβολικά κατά την εκκοκκιστική περίοδο 1991-1992, προς απόδοση στους παραγωγούς, οικονομική ενίσχυση ύψους 34.849.039 δραχμών, αντιστοιχούσα σε δεσμευμένη ποσότητα σύσπορου βαμβακιού προσαρμοσμένου βάρους 197.036 κιλών. Η εν λόγω είσπραξη έλαβε χώρα στο πλαίσιο της διαχειρίσεως του σύσπορου βαμβακιού, όπως αυτή καθορίστηκε από τους κανονισμούς της Ευρωπαϊκής Κοινότητας και ιδιαίτερα από τα άρθρα 7 και 9 του Κανονισμού 1201/89. Την ως άνω οικονομική ενίσχυση των 34.849.039 δραχμών η αναιρεσίβλητη κλήθηκε να επιστρέψει σε πίστωση του 444/7722 Ειδικού Λογαριασμού της ΔΙ.Δ.Α.ΓΕ.Π. (Διεύθυνσης Διαχείρισης Αγορών Γεωργικών Προϊόντων) του Υπουργείου Γεωργίας ως αχρεωστήτως εισπραχθείσα, διότι, κατόπιν ελέγχου των αρμόδιων οργάνων του Οργανισμού Βάμβακος, διαπιστώθηκε ότι η αντιστοιχούσα στο ποσό αυτό ποσότητα σύσπορου βαμβακιού, μολονότι είχε τεθεί υπό έλεγχο (δέσμευση) ύστερα από αίτηση της αναιρεσίβλητης ως παραδοθείσα σ’ αυτήν από τον παραγωγό και με βάση αυτήν προκαταβλήθηκε η οικονομική ενίσχυση, δεν είχε εκκοκκιστεί από αυτήν και, συνεπώς, αποκλειόταν, εξ αυτού του λόγου, η καταβολή της ενισχύσεως, αφού για την καταβολή απαιτείτο το βαμβάκι που είχε τεθεί υπό έλεγχο να έχει εκκοκκιστεί. Κατόπιν αυτών, ο Πρόεδρος του Οργανισμού Βάμβακος εξέδωσε την 461/22.7.1994 απόφαση με την οποία καταλόγισε σε βάρος της αναιρεσίβλητης το εισπραχθέν ποσό των 34.849.039 δραχμών, κλήθηκε δε η επιχείρηση να επιστρέψει εντόκως και εντός προθεσμίας 20 ημερών από την επίδοση των καταλογιστικών αποφάσεων το ποσό αυτό, ως αχρεωστήτως εισπραχθέν, σε πίστωση του ειδικού λογαριασμού της ΔΙ.Δ.Α.ΓΕ.Π. Ακολούθως, επειδή η αναιρεσίβλητη δεν επέστρεψε το καταλογισθέν ποσό εντός της προθεσμίας που είχε ταχθεί, παρά το γεγονός ότι οι καταλογιστικές πράξεις είχαν κοινοποιηθεί σ’ αυτήν, η ΔΙ.Δ.Α.ΓΕ.Π. εξέδωσε την 160453/10.1.1995 απόφαση, με την οποία το καταλογισθέν ποσό των 34.849.039 δραχμών προσαυξημένο με νόμιμους τόκους 4.199.930 δραχμών για το χρονικό διάστημα από 21.8.1994 έως 22.12.1994, δηλαδή συνολικό ποσό 39.048.468 δραχμών, συμψηφίστηκε με το ποσό των 65.302.497 δραχμών, το οποίο αφορούσε «ποσό προς είσπραξη από τους φακέλους με αρ. πρωτ. 1114/20/12/94 για πληρωμή βαμβακιού που εκκρεμούν στην Υπηρεσία» και καταβλήθηκε στην αναιρεσίβλητη το υπόλοιπο ποσό των 26.253.528 δραχμών (65.302.497 μείον 39.048.969). Η αναιρεσίβλητη άσκησε αγωγή κατά του Οργανισμού Βάμβακος και κατά του Ελληνικού Δημοσίου, η οποία απορρίφθηκε με την 6684/1997 απόφαση του Διοικητικού Πρωτοδικείου Αθηνών ως απαράδεκτη καθ’ ο μέρος στρεφόταν κατά του Οργανισμού Βάμβακος και ως αβάσιμη κατά τα λοιπά. Έφεση της αναιρεσίβλητης κατά της ανωτέρω αποφάσεως απορρίφθηκε με την 4552/2002 απόφαση του Διοικητικού Εφετείου Αθηνών, το οποίο έκρινε ότι, ανεξάρτητα από τη νομιμότητα ή μη των προαναφερθεισών πράξεων καταλογισμού και συμψηφισμού, ορθώς απορρίφθηκε πρωτοδίκως η αγωγή, διότι η επιχείρηση δεν είχε αποδείξει την πραγματική βάση της αγωγής, ότι δηλαδή το ποσό που ζήτησε αποτελεί βέβαιη και εκκαθαρισμένη απαίτησή της από κοινοτικές ενισχύσεις της εκκοκκιστικής περιόδου 1994-1995. Τούτο δε, διότι ούτε από την πράξη συμψηφισμού ούτε από άλλα στοιχεία προέκυπτε ότι το ποσό που συμψηφίστηκε προερχόταν από την αιτία που επικαλέσθηκε. Ύστερα από αίτηση αναιρέσεως της αναιρεσίβλητης εκδόθηκε η 3235/2009 απόφαση του Συμβουλίου της Επικρατείας, με την οποία κρίθηκε ότι σύμφωνα με τη διάταξη ΙΙ Α με αριθμό 8 της 373612/1553/1980 κοινής αποφάσεως των Υπουργών Οικονομικών και Γεωργίας, η οποία προστέθηκε με την παράγραφο 1 της 166635/1983 αποφάσεως των Υπουργών Οικονομικών και Γεωργίας, το χρηματικό ποσό το οποίο έχει καταλογισθεί ως αχρεωστήτως καταβληθέν από τον Ειδικό Λογαριασμό Εγγυήσεων Γεωργικών Προϊόντων, και το οποίο ο υπόχρεος καθυστερεί ή αρνείται να επιστρέψει, μπορεί να συμψηφισθεί με ανταπαίτηση την οποία έχει ο υπόχρεος κατά της Υπηρεσίας Διαχειρίσεως Αγορών Γεωργικών Προϊόντων (ήδη ΔΙ.Δ.Α.ΓΕ.Π.). Περαιτέρω με την ίδια απόφαση του Συμβουλίου της Επικρατείας κρίθηκε ότι για την εξέταση αγωγής η οποία έχει ως αίτημα την καταβολή από το Δημόσιο ποσού που παρανόμως συμψηφίσθηκε, κατ’ επίκληση της προαναφερόμενης διατάξεως, με απαίτηση του Δημοσίου κατά του ενάγοντος και προκειμένου να ελεγχθεί η νομιμότητα της απαιτήσεως του Δημοσίου, που μόνη αυτή αμφισβητείται, και του συμψηφισμού της, αρκεί, για την ουσιαστική βασιμότητα της αγωγής, η διαπίστωση της ανταπαιτήσεως του ενάγοντος κατά του Δημοσίου, στην οποία η ίδια η πράξη του συμψηφισμού στηρίζεται, και δεν απαιτείται η απόδειξη της αιτίας της, όπως αυτή περιγράφεται στην αγωγή από τον ενάγοντα. Κρίθηκε έτσι ότι δεν ήταν νόμιμη η κρίση του Διοικητικού Εφετείου ότι η αγωγή της αναιρεσίβλητης ήταν ουσία αβάσιμη επειδή δεν αποδείχθηκε ότι η ανταπαίτησή της συνολικού ύψους, κατά την ίδια την πράξη του συμψηφισμού 65.302.497 δραχμών, της οποίας ένα μέρος συμψηφίσθηκε (39.048.468 δρχ.) και το υπόλοιπο καταβλήθηκε (26.253.528 δρχ), αφορούσε βέβαιη και εκκαθαρισμένη απαίτησή της από κοινοτικές ενισχύσεις της εκκοκκιστικής περιόδου 1994-1995. Με τις σκέψεις αυτές με την προαναφερόμενη απόφαση του Συμβουλίου της Επικρατείας αναιρέθηκε η απόφαση του Διοικητικού Εφετείου κατά το αντίστοιχο μέρος της, η υπόθεση δε κατά το μέρος που αναιρέθηκε παραπέμφθηκε στο δικάσαν εφετείο για νέα κρίση.
5. Επειδή, εξάλλου, όπως αναφέρεται στην αναιρεσιβαλλόμενη απόφαση, με την 5977/1999 απόφαση του Διοικητικού Εφετείου Αθηνών, γνωστή στο δικαστήριο από προηγούμενη ενέργειά του, απορρίφθηκαν οι εφέσεις του Ελληνικού Δημοσίου κατά της 7561/1997 απόφασης του Διοικητικού Πρωτοδικείου Αθηνών επί ανακοπής της ήδη αναιρεσίβλητης, με την οποία είχε κηρυχθεί ανενεργή η 461/1994 απόφαση του Προέδρου του ν.π.δ.δ. Οργανισμός Βάμβακος περί καταλογισμού σε βάρος της ποσού 34.849.039 δρχ. και ακυρώθηκε η 160453/1995 απόφαση του Διευθυντή της ΔΙ.Δ.Α.ΓΕ.Π., με την οποία συμψηφίσθηκε η απαίτηση του Οργανισμού επί του καταλογισθέντος ποσού, προσαυξημένου με τόκους 4.199.930 δρχ. προς ανταπαίτηση της αναιρεσίβλητης. Η αιτιολογία της ανωτέρω εφετειακής αποφάσεως ήταν ότι ούτε από την καταλογιστική απόφαση του Οργανισμού Βάμβακος ούτε από άλλα στοιχεία προέκυψαν τα δεδομένα με βάση τα οποία διαπιστώθηκε η επισύρουσα τον ένδικο καταλογισμό διαφορά ως προς την παραγωγή του εκκοκκισμένου βάμβακος της κρίσιμης περιόδου. Ειδικότερα, με την ως άνω 5977/1999 απόφαση του Διοικητικού Εφετείου διαπιστώνεται ότι στην καταλογιστική απόφαση δεν αναφέρεται η μέθοδος που εφαρμόσθηκε για τον υπολογισμό της ποσότητας του μη εκκοκκισμένου σύσπορου βάμβακος προκειμένου να κριθεί η ορθότητα του ελέγχου και των αποτελεσμάτων αυτού, ενόψει του ότι ο εν λόγω υπολογισμός δεν συντελείται «εμπειρικά» αλλά βάσει αναλύσεων σε ποσότητα εισαχθέντος βάμβακος αντιστοιχούσα τουλάχιστον σε ποσοστό 10% επί του συνόλου των παρτίδων. Με την ίδια απόφαση διαπιστώθηκε επίσης ότι δεν αιτιολογούνται τα μνημονευόμενα αριθμητικά στοιχεία σχετικά με το μέσο όρο αποδόσεως σε ίνες και της πραγματικής αποδόσεως του εκκοκκιστηρίου, ούτε γίνεται αναφορά στη συνολική ποσότητα του εισαχθέντος σύσπορου βάμβακος, προκειμένου να ελεγχθεί αν η φερόμενη ως μη εκκοκκισθείσα ποσότητα τούτου υπερβαίνει το ποσοστό 2% κατά το οποίο παρέχεται δυνατότητα αποκλίσεως από τις διατάξεις του κοινοτικού δικαίου. Κρίθηκε έτσι, ενόψει των ανωτέρω ελλείψεων, ότι η καταλογιστική απόφαση δεν έχει νόμιμη και επαρκή αιτιολογία.
6. Επειδή, όπως αναφέρεται στην αναιρεσιβαλλόμενη απόφαση, στο 115190/8-12-2011 έγγραφο της Προϊσταμένης Διεύθυνσης Πληρωμών Αγροτικών Ενισχύσεων του ΟΠΕΚΕΠΕ το οποίο προσκομίστηκε στο δικάσαν δικαστήριο ύστερα από την 2445/2011 αναβλητική απόφασή του, αναφερόταν ότι η παρακράτηση των ποσού των 39.048.468 δρχ. πραγματοποιήθηκε από την εντολή πληρωμής 7189/10-1-1995, από τον έλεγχο δε του αρχείου της ΓΕΓΙΔΑΓΕΠ και του ΟΠΕΚΕΠΕ δεν προέκυπτε η επιστροφή του ανωτέρου ποσού. Περαιτέρω, όπως δέχθηκε το δικαστήριο, «με την 2072/1995 απόφαση του Ελεγκτικού Συνεδρίου είχε ακυρωθεί η 461/1994 καταλογιστική απόφαση του Οργανισμού Βάμβακος» και «με την 5977/1999 απόφαση του Διοικητικού Εφετείου Αθηνών επικυρώθηκε τελεσιδίκως η κρίση της 7561/1997 απόφασης του Διοικητικού Πρωτοδικείου Αθηνών, με την οποία κηρύχθηκε ανενεργός η 461/1994 καταλογιστική απόφαση του Οργανισμού Βάμβακος και ακυρώθηκε η 160453/10.1.1995 απόφαση του Προϊσταμένου της Διευθύνσεως Οικονομικής Διαχειρίσεως της Γενικής Διευθύνσεως Διαχειρίσεως Αγορών Γεωργικών Προϊόντων του Υπουργείου Γεωργίας (ΔΙΔΑΓΕΠ) περί συμψηφισμού του ποσού αυτού». Εξάλλου, όπως αναφέρεται στην αναιρεσιβαλλόμενη απόφαση, από τα στοιχεία του φακέλου δεν προέκυψε ότι η ακυρωθείσα ως άνω πράξη καταλογισμού εκδόθηκε εκ νέου, μετά τη θεραπεία των διαπιστωθεισών δικαστικώς πλημμελειών, ήτοι της αναρμοδιότητας του εκδώσαντος οργάνου και της ελλείψεως αιτιολογίας. Επομένως, έκρινε το διοικητικό εφετείο με την αναιρεσιβαλλόμενη απόφαση, το εν λόγω ποσό εισπράχθηκε από την αρμόδια υπηρεσία του Ελληνικού Δημοσίου για αιτία μη νόμιμη, όπως βασίμως υποστήριξε με την αγωγή της η αναιρεσίβλητη, ήτοι την προαναφερόμενη πράξη συμψηφισμού, η οποία τελεσιδίκως ακυρώθηκε με την 5977/1999 απόφαση του Διοικητικού Εφετείου Αθηνών που δημοσιεύθηκε στις 28/12/1999. Κατ’ ακολουθίαν, όπως δέχθηκε η αναιρεσιβαλλόμενη απόφαση, το εν λόγω ποσό υποχρεούται το ήδη αναιρεσείον Ελληνικό Δημόσιο να αποδώσει στην αναιρεσίβλητη, σύμφωνα με τις διατάξεις περί αδικαιολόγητου πλουτισμού. Περαιτέρω, το διοικητικό εφετείο έκρινε με την αναιρεσιβαλλόμενη απόφαση ότι είναι εσφαλμένη η αντίθετη κρίση της πρωτόδικης αποφάσεως, διότι απέρριψε την ερειδόμενη στις διατάξεις περί αδικαιολογήτου πλουτισμού βάση της αγωγής, με την αιτιολογία της δυνατότητας εγέρσεως κύριας αγωγής, προϋπόθεση η οποία δεν συνέτρεχε εν προκειμένω, δεδομένου ότι η δικαστικώς κριθείσα ως παράνομη πράξη καταλογισμού δεν είχε μεν εκδοθεί από τα όργανα του Ελληνικού Δημοσίου, υπηρεσία του οποίου όμως προέβη στο συμψηφισμό της ένδικης απαιτήσεως, με βάση την πράξη καταλογισμού αυτής. Εξάλλου, όπως δέχθηκε το διοικητικό εφετείο με την αναιρεσιβαλλόμενη απόφαση, ούτε η άσκηση αγωγής αποζημίωσης κατά του εκδώσαντος την καταλογιστική πράξη Οργανισμού θα παρείχε ισοδύναμη ένδικη προστασία, λόγω της αιτιολογίας της δικαστικής ακυρώσεως αυτής, ενόψει του ελέγχου της αιτιώδους συνάφειας και της επελθούσας ζημίας. Ενόψει των ανωτέρω, το διοικητικό εφετείο έκαμε δεκτή την έφεση της αναιρεσίβλητης και εξαφάνισε την πρωτόδικη απόφαση. Εν συνεχεία, δικάζοντας την αγωγή, με την αναιρεσιβαλλόμενη απόφαση έκρινε ότι πρέπει να αναγνωρισθεί ότι το συμψηφισθέν ποσό οφείλεται στην εκκαλούσα - αναιρεσίβλητη εντόκως.
7. Επειδή, με τον πρώτο λόγο αναιρέσεως προβάλλεται ότι το διοικητικό εφετείο με την αναιρεσιβαλλόμενη απόφαση εσφαλμένως ερμήνευσε και εφάρμοσε τις σχετικές κοινοτικές και εθνικές διατάξεις, σε συνδυασμό με τη διάταξη του άρθρου 904 ΑΚ, αναγνωρίζοντας την υποχρέωση του Δημοσίου να επιστρέψει τη σχετική «ωφέλεια», δεδομένου ότι τα καταλογισθέντα σε βάρος της αναιρεσίβλητης ποσά κοινοτικών ενισχύσεων και εν συνεχεία η ανάκτηση δια συμψηφισμού των σχετικών ποσών με ποσά ενισχύσεων μεταγενέστερης περιόδου που δικαιούνταν η τελευταία δεν είχαν ως αποτέλεσμα τη δημιουργία ωφέλειας για το Δημόσιο, αφού η ανάκτηση έγινε υπέρ των ιδίων πόρων της Κοινότητας. Προς θεμελίωση του παραδεκτού της αίτησης προβάλλεται ότι δεν υπάρχει νομολογία του Συμβουλίου της Επικρατείας ως προς το νομικό ζήτημα της ερμηνείας των ανωτέρω διατάξεων που τίθεται με τον ως άνω λόγο αναιρέσεως. Πράγματι, επί του νομικού αυτού ζητήματος, κρίσιμου για την επίλυση της αγόμενης ενώπιον του Δικαστηρίου ένδικης διαφοράς, δεν υπάρχει νομολογία του Συμβουλίου της Επικρατείας. Επομένως, ο σχετικός ισχυρισμός προς άρση του απαραδέκτου της κρινόμενης αιτήσεως προβάλλεται βασίμως. Ως εκ τούτου, ο ως άνω λόγος αναιρέσεως προβάλλεται παραδεκτώς από την άποψη εφαρμογής της παραγράφου 3 του άρθρου 53 του π.δ. 18/1989 (όπως αυτή αντικαταστάθηκε με την παρ. 1 του άρθρου 12 του 
ν. 3900/2010) και είναι εξεταστέος.
8. Επειδή, στην Πράξη για τους όρους προσχώρησης της Ελληνικής Δημοκρατίας στις Ευρωπαϊκές Κοινότητες και τις προσαρμογές των συνθηκών (Ε.Ε. L 291/1979), η οποία κυρώθηκε με το άρθρο 1 του 
ν. 945/1979 (Α΄ 170), προσαρτήθηκε, μεταξύ άλλων, το Πρωτόκολλο με αριθμό 4, το οποίο «αφορά τον βάμβακα εις μάζας που υπάγεται στην κλάση 55.01 του Κοινού Δασμολογίου» (παρ. 1). Σε εκτέλεση της διάταξης της παρ. 9 του ως άνω Πρωτοκόλλου εκδόθηκε ο Κανονισμός (ΕΟΚ) 2169/81 του Συμβουλίου της 27.7.1981 «περί καθορισμού των γενικών κανόνων του καθεστώτος ενισχύσεως του βάμβακος» (Ε.Ε. L 211), η ισχύς του οποίου άρχισε, κατά το άρθρο 13, την 1.8.1981, έληξε δε την 1.9.1995. Με τον Κανονισμό αυτόν, όπως τροποποιήθηκε και συμπληρώθηκε, ίσχυε δε κατά την κρίσιμη εκκοκκιστική περίοδο 1991-1992, και την αντίστοιχη περίοδο εμπορίας, ορίζονταν τα εξής: Άρθρο 1: «Κατά την έννοια του παρόντος κανονισμού νοείται ως: α) μη εκκοκκισμένος βάμβαξ: οι καρποί της βαμβακιάς … που έχουν ωριμάσει και συγκομισθεί και οι οποίοι περιέχουν υπολείμματα κάψης, φύλλων και χωμάτινων υλών· β) εκκοκκισμένος βάμβαξ: οι ίνες βάμβακος … οι οποίες είναι απαλλαγμένες από σπόρους και από το μεγαλύτερο μέρος των υπολειμμάτων κάψης, φύλλων και χωμάτινων υλών, μη λαναρισμένες ούτε κτενισμένες». Άρθρο 2: «Η τιμή στόχου για μια ορισμένη ποιότητα μη εκκοκκισμένου βάμβακος ισχύει καθ’ όλη τη διάρκεια της συγκεκριμένης περιόδου εμπορίας· …». Άρθρο 3: «1. Η υπολογιζόμενη τιμή της διεθνούς αγοράς του μη εκκοκκισμένου βάμβακος προσδιορίζεται περιοδικά βάσει των τιμών της διεθνούς αγοράς που διαπιστώνονται για τον εκκοκκισμένο βάμβακα και βαμβακόσπορο, λαμβανομένων υπόψη της υπολογιζομένης αποδόσεως της κοινοτικής συγκομιδής σε βαμβακόσπορο και σε εκκοκκισμένο βάμβακα, καθώς και του καθαρού κόστους εκκοκκίσεως. 2. … ». Άρθρο 5: «1. Όταν η προσδιοριζόμενη, σύμφωνα με το άρθρο 3, τιμή της διεθνούς αγοράς είναι κατώτερη από την τιμή στόχου, χορηγείται ενίσχυση ίση με τη διαφορά μεταξύ των δύο αυτών τιμών, για τον μη εκκοκκισμένο βάμβακα που έχει συγκομισθεί μέσα στην Κοινότητα ... 2. … 3. … Το δικαίωμα ενισχύσεως αποκτάται στο στάδιο της εκκοκκίσεως. Η ενίσχυση, πάντως, μπορεί να προκαταβληθεί από τη στιγμή της εισαγωγής του μη εκκοκκισμένου βάμβακος στην επιχείρηση εκκοκκίσεως, με την προϋπόθεση ότι θα δοθεί επαρκής εγγύηση. 4. Η ενίσχυση καταβάλλεται από το Κράτος μέλος παραγωγής στο έδαφος του οποίου λαμβάνει χώρα η εκκόκκιση. 5. Η ενίσχυση καταβάλλεται για την ποσότητα του μη εκκοκκισμένου βάμβακος που έχει εισαχθεί στην επιχείρηση εκκοκκίσεως… ». Άρθρο 6: «Η ενίσχυση χορηγείται μόνο στις επιχειρήσεις εκκοκκίσεως που έχουν υποβάλει σχετική αίτηση … ». Άρθρο 9: «1. Το Συμβούλιο … καθορίζει κάθε χρόνο, ταυτόχρονα με την τιμή στόχου, μία ελάχιστη τιμή για τον μη εκκοκκισμένο βάμβακα. 2. Αυτή η ελάχιστη τιμή καθορίζεται για την ποιότητα που λαμβάνεται υπόψη για την τιμή στόχου και κατά το στάδιο εξόδου από τη γεωργική εκμετάλλευση. Η τιμή αυτή καθορίζεται σε επίπεδο που να εγγυάται στους παραγωγούς την πραγματοποίηση των πωλήσεών τους σε τιμή που να είναι όσο το δυνατόν πλησιέστερη της τιμής στόχου, … 3. ...». Άρθρο 10: «Τα Κράτη μέλη παραγωγής θεσπίζουν καθεστώς ελέγχου που επιτρέπει κυρίως: - να εξακριβώνεται η ποσότητα του μη εκκοκκισμένου κοινοτικού βάμβακος που εισάγεται σε κάθε επιχείρηση εκκοκκίσεως, - να εξακριβώνεται η ποσότητα του μη εκκοκκισμένου κοινοτικού βάμβακος που εκκοκκίσθηκε, - να ελέγχεται η τήρηση της ελάχιστης τιμής». Άρθρο 12: «Οι διατάξεις … του κανονισμού (ΕΟΚ) αριθ. 729/70 εφαρμόζονται mutatis mutandis στον τομέα του παρόντος κανονισμού». Με τον επακολουθήσαντα 1201/89 Κανονισμό (ΕΟΚ) της Επιτροπής της 3.5.1989 «περί λεπτομερειών εφαρμογής του καθεστώτος ενίσχυσης για το βαμβάκι» (Ε.Ε. L 123), ορίστηκαν τα ακόλουθα: Άρθρο 7 [όπως ίσχυε κατά την κρίσιμη περίοδο, πριν τροποποιηθεί με το άρθρο 1 παρ. 3 του Κανονισμού 2328/92 της Επιτροπής της 31.7.1992 (Ε.Ε. L 223) που ίσχυσε από 1.9.1992 (άρθρο 2)]: «1. Η αίτηση ενίσχυσης καταρτίζεται εγγράφως. Υποβάλλεται από την ενδιαφερόμενη επιχείρηση εκκόκκισης στον οργανισμό που είναι αρμόδιος για τη διεξαγωγή του ελέγχου των επιχειρήσεων εκκόκκισης και που ορίζεται από το ενδιαφερόμενο κράτος μέλος παραγωγής. Η αίτηση υποβάλλεται, για κάθε συγκομιδή, μεταξύ της 1ης Μαΐου που προηγείται της περιόδου για την οποία ζητείται η ενίσχυση και της 30ής Απριλίου του έτους που ακολουθεί, το αργότερο δε κατά την υποβολή της αίτησης για τη θέση του βαμβακιού υπό έλεγχο. 2. Σε περίπτωση που η αίτηση για ενίσχυση έχει υποβληθεί πριν την αίτηση για τη θέση του βαμβακιού υπό έλεγχο, γίνεται αποδεκτή μόνον εφόσον έχει συσταθεί εγγύηση 10 Ecu ανά 100 χιλιόγραμμα. 3. … Η εγγύηση αποδεσμεύεται κατ’ αναλογία των ποσοτήτων για τις οποίες τηρείται η υποχρέωση που αναφέρεται στο άρθρο 9 παράγραφος 1. Η εγγύηση καταπίπτει κατ’ αναλογία των ποσοτήτων για τις οποίες δεν τηρείται η υποχρέωση που αναφέρεται στο άρθρο 9 παράγραφος 1. 4. …». Άρθρο 9 [όπως ίσχυε κατά την κρίσιμη περίοδο 1991-1992, πριν τροποποιηθεί ως προς τις παρ. 3 και 8 με το άρθρο 1 παρ. 5 και 6 του Κανονισμού 2328/92]: «1. Κάθε επιχείρηση εκκόκκισης υποβάλλει, κατά την είσοδο του μη εκκοκκισμένου βαμβακιού, αίτηση για θέση υπό έλεγχο. 2… 8. Αμέσως μετά την υποβολή της αίτησης για θέση υπό έλεγχο, τα κράτη μέλη χορηγούν στους ενδιαφερομένους προκαταβολή επί του ποσού της ενίσχυσης ίση με το ποσό της εν λόγω ενίσχυσης, εφόσον έχει συσταθεί εγγύηση τουλάχιστον ίση με το ποσό της ενίσχυσης που πρόκειται να καταβληθεί. … 9. Εκτός περιπτώσεως ανωτέρας βίας, η ποσότητα που τίθεται υπό έλεγχο θα πρέπει να εκκοκκιστεί σε προθεσμία που ορίζεται από το ενδιαφερόμενο κράτος μέλος και, σε κάθε περίπτωση, σε 180 ημέρες από την ημερομηνία θέσης υπό έλεγχο. 10. ...». Άρθρο 11 [όπως τροποποιήθηκε με το άρθρο 1 του Κανονισμού (ΕΟΚ) 2733/89 της Επιτροπής της 8.9.1989 (Ε.Ε. L 263)]: «Η ενίσχυση καταβάλλεται αφού διαπιστωθεί ότι οι όροι που αναφέρονται στον παρόντα κανονισμό έχουν πληρωθεί, και ιδίως ότι το βαμβάκι που έχει τεθεί υπό έλεγχο έχει εκκοκκιστεί κατά τη διάρκεια της περιόδου που αναφέρεται στο άρθρο 9 παράγραφος 9». Εξ άλλου, με τον εφαρμοστέο εν προκειμένω αναλόγως ("mutatis mutandis"), κατά το άρθρο 12 του Κανονισμού 2169/81, Κανονισμό (ΕΟΚ) 729/70 του Συμβουλίου, της 21.4.1970, «περί χρηματοδοτήσεως της κοινής γεωργικής πολιτικής» (Ε.Ε. L 94 και Ελληνική Ειδική Έκδοση Κεφ. 03, τ. 5, σελ. 93), όπως ίσχυσε κατά το χρόνο που πραγματοποιήθηκαν οι επίμαχες δαπάνες (εκκοκκιστική περίοδος και περίοδος εμπορίας βάμβακος 1991-1992), αλλά και κατά το χρόνο που εκδόθηκαν οι καταλογιστικές πράξεις του Οργανισμού Βάμβακος (452 και 460/22.7.1994) και η απόφαση συμψηφισμού της Διεύθυνσης Οικονομικής Διαχείρισης της ΓΕ.ΔΙ.Δ.Α.ΓΕ.Π (162775/18.1.1995), ορίστηκαν, μεταξύ άλλων, τα ακόλουθα: Άρθρο 1: «1. Το Ευρωπαϊκό Γεωργικό Ταμείο Προσανατολισμού και Εγγυήσεων, κατωτέρω ονομαζόμενο το "Ταμείο", αποτελεί μέρος του προϋπολογισμού των Κοινοτήτων. Περιλαμβάνει δύο τμήματα: - το τμήμα εγγυήσεων, - το τμήμα προσανατολισμού. 2. Το τμήμα εγγυήσεων χρηματοδοτεί: α) ... β) τις παρεμβάσεις για τη ρύθμιση των γεωργικών αγορών. 3. ...». Άρθρο 8 [πριν τροποποιηθεί με το άρθρο 1 παρ. 4 του Κανονισμού (ΕΚ) 1287/95 του Συμβουλίου της 22.5.1995 (Ε.Ε. L 125)]: «1. Τα Κράτη μέλη λαμβάνουν, σύμφωνα με τις νομοθετικές, κανονιστικές και διοικητικές διατάξεις, τα αναγκαία μέτρα προκειμένου να: - εξασφαλίσουν την πραγματοποίηση και την κανονικότητα των χρηματοδοτουμένων από το Ταμείο πράξεων, - προλάβουν και διώξουν ανωμαλίες, - ανακτήσουν τα απολεσθέντα εξ αιτίας ανωμαλιών ή αμελειών ποσά. Τα Κράτη μέλη ενημερώνουν την Επιτροπή για τα ληφθέντα μέτρα προς το σκοπό αυτό και ιδίως για την πορεία των διοικητικών και δικαστικών διαδικασιών. 2. …».
9. Επειδή, ο ν. 992/1979 «Περί οργανώσεως των διοικητικών υπηρεσιών δια την εφαρμογήν της Συνθήκης Προσχωρήσεως της Ελλάδος εις τας Ευρωπαϊκάς Κοινότητας και ρυθμίσεως συναφών θεσμικών και οργανωτικών θεμάτων» (Α΄ 280) ορίζει στο άρθρο 22 ότι: «Δια την απρόσκοπτον εφαρμογήν της κοινής Γεωργικής Πολιτικής και την αναγκαίαν προσαρμογήν προς τας δημιουργουμένας εκ της προσχωρήσεώς μας εις τας Ευρωπαϊκάς Κοινότητας συνθήκας, ορίζονται τα κάτωθι: 1. α) "Γεωργικά προϊόντα" νοούνται, τα προϊόντα εδάφους, της κτηνοτροφίας, της αλιείας, της δασοπονίας, της θηραματοπονίας και των παντός είδους εκτροφών, ως και τα προερχόμενα εκ του πρώτου σταδίου επεξεργασίας ή μεταποιήσεως αυτών. β) "Εγγυήσεις" επί των γεωργικών προϊόντων νοείται, το σύνολον των πάσης φύσεως λαμβανομένων μέτρων προς ρύθμισιν των τιμών και των αγορών των προϊόντων αυτών προς τον σκοπόν της προστασίας του εισοδήματος του παραγωγού. γ) ... 2. Η κατά τας κειμένας διατάξεις αρμοδιότης του Υπουργείου Γεωργίας δια την άσκησιν της Κυβερνητικής Πολιτικής, περιλαμβάνει εφ’ εξής και τα ακόλουθα: α) Την εφαρμογήν του θεσμού των εγγυήσεων και τον χειρισμόν εντός των πλαισίων της κοινής γεωργικής πολιτικής, των θεμάτων των αναφερομένων εις την παραγωγήν, επεξεργασίαν, μεταποίησιν, τυποποίησιν, ποιοτικόν και υγειονομικόν έλεγχον, την διάθεσιν των γεωργικών προϊόντων, τας τιμάς, τας ενισχύσεις, τας παρεμβάσεις και τα αποθέματα αυτών, ... β) ... δ) Την διαχείρισιν των Εθνικών και Κοινοτικών Κεφαλαίων δια την άσκησιν της γεωργικής πολιτικής. ε) ... 3. Δια την απρόσκοπτον και ομαλήν εφαρμογήν της κοινής γεωργικής πολιτικής και εντός των πλαισίων αυτής, δύναται ο Υπουργός Γεωργίας δι’ αποφάσεων ή δια κοινών αποφάσεων μετά των κατά περίπτωσιν αρμοδίων Υπουργών να λαμβάνη παν πρόσφορον μέτρον προς τον σκοπόν τούτον». Με το άρθρο 23 παρ. 1 του ν. 992/1979 συνεστήθη στο Υπουργείο Γεωργίας υπηρεσία υπό τον τίτλο «Υπηρεσία Διαχειρίσεως Αγορών Γεωργικών Προϊόντων» (Υ.Δ.Α.ΓΕ.Π.), η οποία - πριν καταργηθεί με την παρ. 1 της 371380/2001 απόφασης του Υπουργού Γεωργίας (Β΄ 1102) και οι αρμοδιότητές της περιέλθουν, με την παρ. 2 της ίδιας υπουργικής απόφασης, στον Οργανισμό Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (Ο.Π.Ε.Κ.Ε.Π.Ε.) - μετονομάστηκε, κατόπιν διαδοχικών μεταβολών του Οργανισμού του Υπουργείου Γεωργίας, που έλαβαν χώρα με τα π.δ. 397/1980 (Α΄ 109), 402/1988 (Α΄ 187), 356/1990 (Α΄ 143) και 385/1994 (Α΄ 216/12.12.1994), αρχικά σε Διεύθυνση Διαχείρισης Αγορών Γεωργικών Προϊόντων (ΔΙ.Δ.Α.ΓΕ.Π.) και τελικά σε Γενική Διεύθυνση Διαχείρισης Αγορών Γεωργικών Προϊόντων (ΓΕ.ΔΙ.Δ.Α.ΓΕ.Π.), η οποία συγκροτήθηκε από διάφορες Διευθύνσεις, μεταξύ των οποίων η Διεύθυνση Οικονομικής Διαχείρισης (άρθρο 2 περ. γ΄ π.δ. 385/1994). Στη Διεύθυνση αυτή υπήχθη το Τμήμα Προϋπολογισμού και Εσόδων, στο οποίο περιήλθαν οι αρμοδιότητες του Τμήματος Εσόδων της πρώην Υ.Δ.Α.ΓΕ.Π. και, μεταξύ αυτών, αφενός η μέριμνα για την είσπραξη των εσόδων των προερχομένων από την εφαρμογή των μηχανισμών των εγγυήσεων και αφετέρου η παρακολούθηση της πορείας πραγματοποίησης των εσόδων και η λήψη κάθε πρόσφορου μέτρου προς διασφάλιση των πόρων του «Ειδικού Λογαριασμού Εγγυήσεων Γεωργικών Προϊόντων» (άρθρο 4 παρ. 2 περ. β΄ υποπερ. αα΄ και εε΄ π.δ. 397/1980, άρθρο 5 παρ. 2 περ. α΄ υποπερ. ζζ΄ και ηη΄ π.δ. 385/1994). Το ως άνω άρθρο 23 του ν. 992/1979 ορίζει, ειδικότερα, τα εξής: «1. Παρά τω Υπουργείω Γεωργίας συνιστάται Υπηρεσία Διαχειρίσεως Αγορών Γεωργικών Προϊόντων, καλουμένη εφ’ εξής Υ.Δ.Α.ΓΕ.Π. υπαγομένη απ’ ευθείας εις τον Υπουργόν Γεωργίας, εις την αρμοδιότητα της οποίας ανήκει η άσκησις απασών των απορρεουσών αρμοδιοτήτων εκ της εφαρμογής του συστήματος των εγγυήσεων και των μηχανισμών των αναφερομένων εις τας εισαγωγάς - εξαγωγάς, τας εισφοράς, τα τέλη και τας επιδοτήσεις των γεωργικών εν γένει προϊόντων. 2. Ειδικώτερον εις την αρμοδιότητα της ανωτέρω Υπηρεσίας ανήκουν: α) ... β) Η διαχείρισις των Εθνικών και Κοινοτικών κεφαλαίων δια την εφαρμογήν των πάσης φύσεως ρυθμίσεων εις τον τομέα των εγγυήσεων. γ) ... 3. Η Υ.Δ.Α.ΓΕ.Π. καθίσταται, δια του Προϊσταμένου της ή του νομίμου Αναπληρωτού τούτου, αποκλειστικός υπόλογος διαχειρίσεως των εν τη παραγράφω 2 (β) του παρόντος άρθρου αναφερομένων κεφαλαίων και αποκλειστικός υπεύθυνος έναντι των αρμοδίων οργάνων των Ευρωπαϊκών Κοινοτήτων. 4. ... 5. Δια κοινών αποφάσεων του Υπουργού Γεωργίας και των κατά περίπτωσιν αρμοδίων Υπουργών ρυθμίζονται τα της συνεργασίας ή αναθέσεως συγκεκριμένου έργου αρμοδιότητος της Υ.Δ.Α.ΓΕ.Π. εις Υπηρεσίας ή φορείς εποπτευομένους παρά του Υπουργείου Γεωργίας ή και παρ’ ετέρων Υπουργείων». Στο άρθρο 26 του ν. 992/1979 ορίζεται ότι: «1. Συνιστάται εκτός κρατικού προϋπολογισμού ειδικός λογαριασμός υπό την ονομασίαν “Ειδικός Λογαριασμός Εγγυήσεων Γεωργικών Προϊόντων”. Εις βάρος των πιστώσεων του προϋπολογισμού του λογαριασμού τούτου καταβάλλονται άπασαι αι δαπάναι αι προκαλούμεναι εκ της εφαρμογής της Γεωργικής Πολιτικής εις τον Τομέα των Εγγυήσεων. 2. Πόροι του Λογαριασμού τούτου είναι: α. ... β. Έσοδα προερχόμενα εκ Κοινοτικών πόρων δια την κάλυψιν δαπανών, ως αύται προβλέπονται εκ των Κοινοτικών Κανονισμών. γ. Έσοδα προερχόμενα εκ χρηματοδοτήσεως του δημοσίου. δ. Έσοδα εκ του Κρατικού Προϋπολογισμού δια την κάλυψιν υποχρεώσεων αι οποίαι βαρύνουν το ελληνικόν δημόσιον. ε. Έσοδα εκ καταλογισμών προστίμων, επιστροφών εξ αχρεωστήτως καταβληθέντων ποσών, ως και παν έτερον έσοδον, μη εισπραττόμενον υπέρ των ιδίων πόρων της Κοινότητος. 3. ... ». Στο άρθρο 27 ορίζεται ότι: «1. Επί του εν παραγράφω 1 του άρθρου 26 λογαριασμού ασκείται κατασταλτικός έλεγχος παρά του Ελεγκτικού Συνεδρίου … Κατά των καταλογιστικών πράξεων ασκούνται τα υπό του οργανισμού του Ελεγκτικού Συνεδρίου προβλεπόμενα ένδικα μέσα. 2. ... 3. Αχρεωστήτως καταβληθέντα ποσά ή πληρωμαί γενόμεναι ανοικείως εξ οιασδήποτε αιτίας, πρόστιμα, καταλογισμοί κ.λπ., μη επιστρεφόμενα οικειοθελώς υπό των λαβόντων, εισπράττονται κατά τας διατάξεις περί εισπράξεως Δημοσίων Εσόδων και αποδίδονται εις τον ειδικόν λογαριασμόν της παρ. 1 του άρθρου 28». Τέλος, στο άρθρο 28 παρ. 1 ορίζεται ότι: «Δι’ αποφάσεων των Υπουργών Οικονομικών και Γεωργίας, δημοσιευομένων δια της Εφημερίδος της Κυβερνήσεως καθορίζονται, εν σχέσει με τους λογαριασμούς του άρθρου 26 τα ακόλουθα: α. Ο τρόπος εισπράξεως των πόρων, αναγνωρίσεως, εκκαθαρίσεως και πληρωμής των δαπανών, ως και τα αρμόδια προς τούτο όργανα. β) …».
10. Επειδή, κατ’ επίκληση της εξουσιοδοτικής διάταξης του άρθρου 28 παρ. 1 του ν. 992/1979 εκδόθηκε η 373612/1553/1980 κοινή απόφαση των Υπουργών Οικονομικών και Γεωργίας «Περί λειτουργίας του Ειδικού Λογαριασμού Εγγυήσεων Γεωργικών Προϊόντων» (Β΄ 898). Με την απόφαση αυτή ορίστηκαν, μεταξύ άλλων, τα εξής: Ι. [Όπως αντικαταστάθηκε με την παρ. 1 της 403368/3705/1980 απόφασης των Υπουργών Οικονομικών και Γεωργίας – Β΄ 1196] Γενικές Αρχές. Ο Ειδικός Λογαριασμός Εγγυήσεων Γεωργικών Προϊόντων (ΕΓΠ), που προβλέπεται από το άρθρου 26 του ν. 992/1979, αποτελεί λογιστικό λογαριασμό και διακρίνεται στους τρεις ακολούθους ενάριθμους χρηματικούς λογαριασμούς, που ανοίγονται στην Αγροτική Τράπεζα της Ελλάδος … : … Η κίνηση των λογαριασμών αυτών ενεργείται με έγγραφες εντολές του Υπουργού Γεωργίας ή των εξουσιοδοτημένων υπ’ αυτού οργάνων της Υπηρεσίας Διαχειρίσεως Αγορών Γεωργικών Προϊόντων (ΥΔΑΓΕΠ), εντός των ορίων των προβλέψεων του Προϋπολογισμού του Ειδικού Λογαριασμού ΕΓΠ. ΙΙ. Εκτέλεση Προϋπολογισμού και κίνηση του Ειδικού Λογαριασμού Εγγυήσεων Γεωργικών Προϊόντων. Η εκτέλεση του προϋπολογισμού του Ειδικού Λογαριασμού ΕΓΠ ενεργείται από τον Υπουργό Γεωργίας διά της ΥΔΑΓΕΠ. … Α. Έσοδα: … Για την είσπραξη και κατάθεση των εσόδων του ανωτέρω ειδικού λογαριασμού, τα οποία προβλέπονται από το άρθρο 26 του ν. 992/1979, ορίζονται τα ακόλουθα: 1… 5. Τα έσοδα που προέρχονται από καταλογισμούς, πρόστιμα, επιστροφές αχρεωστήτως καταβληθέντων ποσών (εδαφ. ε΄ παρ. 2 άρθρου 26 του ν. 992/1979), μη οικειοθελώς επιστρεφόμενα υπό των λαβόντων, βεβαιώνονται κατά την παρ. 3 του άρθρου 27 του αυτού Νόμου από την ΥΔΑΓΕΠ στα αρμόδια Δημόσια Ταμεία, σύμφωνα με τη διαδικασία της βεβαιώσεως των δημόσιων εσόδων και εισπράττονται κατά τις διατάξεις του Κώδικα Εισπράξεως Δημοσίων Εσόδων … 8. [όπως προστέθηκε με την παρ. 1 της 166635/1983 απόφασης των Υπουργών Οικονομικών και Γεωργίας – Β΄ 153]. Ο καταλογισμός των αχρεωστήτως καταβαλλόμενων ποσών γίνεται με απόφαση του οργάνου που έκανε την εκκαθάριση των δικαιολογητικών πληρωμής. … Σε περιπτώσεις καθυστερήσεως ή αρνήσεως καταβολής του ποσού από τον υπόχρεο, είναι δυνατός ο συμψηφισμός με άλλη απαίτηση του από την υπηρεσία».
11. Επειδή, όπως προκύπτει από τις προπαρατεθείσες διατάξεις, ο εκτός κρατικού προϋπολογισμού «Ειδικός Λογαριασμός Εγγυήσεων Γεωργικών Προϊόντων» χρηματοδοτείται από έσοδα προερχόμενα από κοινοτικούς πόρους, αλλά και από το Ελληνικό Δημόσιο (βλ. ειδικότερα άρθρο 26 παρ. 2 ν. 992/1979, περ. β, γ, δ και ε). Περαιτέρω, η εκτέλεση του προϋπολογισμού του Ε.Λ.Ε.ΓΕ.Π. ενεργείται από τον Υπουργό Γεωργίας δια της Υ.Δ.Α.Γ.Ε.Π. και τα έσοδα του Ε.Λ.Ε.ΓΕ.Π., τα οποία προέρχονται από καταλογισμούς, πρόστιμα και επιστροφές αχρεωστήτως καταβληθέντων ποσών, εφόσον δεν επιστρέφονται οικειοθελώς από τους λαβόντες, βεβαιώνονται από την Υ.Δ.Α.Γ.Ε.Π. στα αρμόδια Δημόσια Ταμεία, σύμφωνα με τη διαδικασία της βεβαιώσεως των δημόσιων εσόδων και εισπράττονται κατά τις διατάξεις του Κ.Ε.Δ.Ε. Τέλος, ο καταλογισμός των αχρεωστήτως καταβαλλομένων ποσών γίνεται με απόφαση του οργάνου που έκανε την εκκαθάριση των δικαιολογητικών πληρωμής και σε περιπτώσεις καθυστερήσεως ή αρνήσεως καταβολής του ποσού από τον υπόχρεο είναι δυνατός ο συμψηφισμός με άλλη απαίτησή του από την υπηρεσία. Ο καταλογισμός, επομένως, του ποσού που καταβλήθηκε αχρεωστήτως, στον οποίο ενσωματώνεται ως πράξη εκτέλεσής του ο τυχόν επιγενόμενος πλήρης ή μερικός συμψηφισμός του καταλογισθέντος ποσού με άλλη απαίτηση του υποχρέου, αποτελεί τον κατά το άρθρο 2 παρ. 1 γ΄ του Κ.Ε.Δ.Ε. νόμιμο τίτλο, δηλαδή τη με ευρεία έννοια πράξη «βεβαίωσης» δημοσίου εσόδου. Υπό τα ανωτέρω δεδομένα, είναι απορριπτέος ως αβάσιμος ο λόγος αναιρέσεως, με τον οποίο προβάλλεται ότι δεν συντρέχουν οι προϋποθέσεις εφαρμογής της διατάξεως του άρθρου 904 ΑΚ, ως εκ του ότι, κατά το αναιρεσείον, η ανάκτηση δια συμψηφισμού των σχετικών ποσών κοινοτικών ενισχύσεων, η οποία λαμβάνει χώρα στο πλαίσιο της ανατεθείσας στη ΔΙ.Δ.Α.Γ.Ε.Π. διαχειρίσεως των ποσών που διατίθενται από το Ευρωπαϊκό Γεωργικό Ταμείο για τη λειτουργία της κοινής αγροτικής πολιτικής, γίνεται υπέρ των ιδίων πόρων της Κοινότητας και όχι υπέρ του Ελληνικού Δημοσίου.
12. Επειδή, προβάλλεται ακόμη ότι το δικάσαν Διοικητικό Εφετείο κατέληξε ότι η σχετική απαίτηση ερείδεται στις διατάξεις περί αδικαιολογήτου πλουτισμού με ελλιπείς και αντιφατικές αιτιολογίες, με αποτέλεσμα η αναιρεσιβαλλομένη να καθίσταται αναιρετέα κατ’ άρθρο 56 παρ. 1 περ. γ΄ του π.δ. 18/1989. Ειδικότερα προβάλλεται ότι από κανένα σημείο της αναιρεσιβαλλομένης δεν προκύπτει η εξέταση από το δικαστήριο του τρόπου λειτουργίας της ΔΙ.Δ.Α.ΓΕ.Π. ως οργανισμού πληρωμών και ως διαχειριστή των κοινοτικών πόρων, εξέταση που θα μπορούσε ενδεχομένως υπό προϋποθέσεις να οδηγήσει στο συμπέρασμα ότι η διενέργεια συμψηφισμού αχρεωστήτως καταβληθέντος ποσού ενισχύσεως με δικαιούμενο ποσό κοινοτικής ενισχύσεως συνιστά παράνομη παράλειψη σε βάρος της επιχειρήσεως κατά την ανατεθείσα στην υπηρεσία αυτή διαχείριση κοινοτικών πόρων, η οποία δημιουργεί ευθύνη του Δημοσίου σε αποζημίωση, σε καμία όμως περίπτωση δεν θα μπορούσε να θεμελιωθεί ότι ο συμψηφισμός θα είχε ως αποτέλεσμα την επέλευση πλουτισμού για το Δημόσιο κατ’ άρθρο 904 ΑΚ. Ο λόγος αυτός είναι απορριπτέος, ως απαράδεκτος, κατά την έννοια της προπαρατεθείσας διάταξης του άρθρου 12 παρ. 1 του ν. 3900/2010, διότι με αυτόν δεν προσδιορίζεται συγκεκριμένο νομικό ζήτημα, αλλά πλήττεται η αιτιολογία της αναιρεσιβαλλομένης αποφάσεως.
13. Επειδή, κατόπιν των ανωτέρω, η κρινόμενη αίτηση πρέπει να απορριφθεί ως απαράδεκτη.
Δ ι ά τ α ύ τ α
Απορρίπτει την υπό κρίση αίτηση.
Η διάσκεψη έγινε στην Αθήνα στις 30 Νοεμβρίου 2020
Η Πρόεδρος του Α΄ ΤμήματοςΗ Γραμματέας
Σπ. ΧρυσικοπούλουΒ. Κατσιώνη
και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2020.
Η Πρόεδρος του Α´ ΤμήματοςΗ Γραμματέας
Σπ. ΧρυσικοπούλουΧρ. Μπόκα
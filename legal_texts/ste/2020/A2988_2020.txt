Λ.Κ.(m)
Αριθμός 2988/2020
ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ
ΤΜΗΜΑ Α΄
Συνεδρίασε δημόσια στο ακροατήριό του στις 24 Σεπτεμβρίου 2018, με την εξής σύνθεση: Σπ. Χρυσικοπούλου, Αντιπρόεδρος, Προεδρεύουσα, σε αναπλήρωση του Προέδρου του Τμήματος, που είχε κώλυμα, Κ. Κουσούλης, Τ. Κόμβου, Σύμβουλοι, Π. Γρουμπού, Ε. Τζιράκη, Πάρεδροι. Γραμματέας η Αικ. Ιγγλέση.
Για να δικάσει την από 23 Μαρτίου 2017 αίτηση:
του Ενιαίου Ταμείου Επικουρικής Ασφάλισης και Εφάπαξ Παροχών (Ε.Τ.Ε.Α.Ε.Π.), που εδρεύει στην Αθήνα (Φιλελλήνων 13-15), το οποίο παρέστη με τον δικηγόρο Στέφανο Παπιλίδη (Α.Μ. 13455), που τον διόρισε με πληρεξούσιο,
κατά του Δ. Τ. του Θ., κατοίκου Αγ. Δημητρίου Αττικής (. . ….), ο οποίος δεν παρέστη.
Με την αίτηση αυτή το αναιρεσείον Ταμείο επιδιώκει να αναιρεθεί η υπ’ αριθμ. 1477/2016 απόφαση του Διοικητικού Εφετείου Αθηνών.
Η εκδίκαση άρχισε με την ανάγνωση της εκθέσεως της εισηγήτριας, Παρέδρου Π. Γρουμπού.
Κατόπιν το δικαστήριο άκουσε τον πληρεξούσιο του αναιρεσείοντος Ταμείου, ο οποίος ανέπτυξε και προφορικά τους προβαλλόμενους λόγους αναιρέσεως και ζήτησε να γίνει δεκτή η αίτηση.
Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι
Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α
Σ κ έ φ θ η κ ε κ α τ ά τ ο ν Ν ό μ ο
1. Επειδή, για την άσκηση της κρινόμενης αίτησης δεν απαιτείται κατά νόμον καταβολή παραβόλου (άρθρο 28 παρ. 4 ν. 2579/1998, Α΄ 31).
2. Επειδή, με την αίτηση αυτή το αναιρεσείον Ταμείο Επικουρικής Ασφάλισης και Εφάπαξ Παροχών (Ε.Τ.Ε.Α.Ε.Π.), όπως μετονομάστηκε το Ενιαίο Ταμείο Επικουρικής Ασφάλισης (Ε.Τ.Ε.Α., βλ. άρθρο 74 του 
ν. 4387/2016, Α΄ 85) ζητεί την αναίρεση της 1477/2016 απόφασης του Διοικητικού Εφετείου Αθηνών. Με την απόφαση αυτή απορρίφθηκε έφεση του Ε.Τ.Ε.Α., καθολικού διαδόχου του Ενιαίου Ταμείου Επικουρικής Ασφάλισης Μισθωτών (Ε.Τ.Ε.Α.Μ., βλ. άρθρα 35, 36 παρ.1 και 48 παρ. 5 του ν. 4052/2012, Α΄ 41), που αποτελούσε καθολικό διάδοχο του Ιδρύματος Κοινωνικών Ασφαλίσεων - Τομέα Επικουρικής Ασφάλισης Μισθωτών (Ι.Κ.Α.- Τ.Ε.Α.Μ.) (βλ. άρθρα 6 του ν. 3029/2002, Α΄ 160, και 6 του ν. 1358/1983, Α΄ 64), κατά της 17383/2010 απόφασης του Διοικητικού Πρωτοδικείου Αθηνών. Με την πρωτόδικη απόφαση έγινε δεκτή προσφυγή του αναιρεσιβλήτου, ακυρώθηκε η 83β/Συν9η/25.2.2008 απόφαση της Τοπικής Διοικητικής Επιτροπής (Τ.Δ.Ε.) του Υποκαταστήματος Ι.Κ.Α. Δάφνης και αναγνωρίστηκε ότι ο αναιρεσίβλητος δικαιούται επικουρική σύνταξη μερικής αναπηρίας για το διάστημα από 24.3.2004 έως 31.3.2005.
3. Επειδή, σύμφωνα με τις παραγράφους 3 και 4 του άρθρου 53 του π.δ. 18/1989 (Α΄ 8), όπως αυτές αντικαταστάθηκαν με το ισχύον από 1.1.2011 άρθρο 12 παρ. 1 του ν. 3900/2010 (Α΄ 213) και, περαιτέρω, η παρ. 3 συμπληρώθηκε με το άρθρο 15 παρ. 2 του ν. 4446/2016 (Α΄ 240) αν πρόκειται για διαφορά που ανακύπτει κατόπιν ασκήσεως προσφυγής ουσίας και αφορά τη θεμελίωση δικαιώματος σε σύνταξη, ο αναιρεσείων βαρύνεται, επί ποινή ολικού ή μερικού απαραδέκτου της αιτήσεώς του, να τεκμηριώσει με ειδικούς και συγκεκριμένους ισχυρισμούς που περιλαμβάνει στο εισαγωγικό δικόγραφο ότι με καθέναν από τους προβαλλόμενους λόγους αναιρέσεως, με τους οποίους πλήσσονται αντίστοιχες κρίσεις της αναιρεσιβαλλόμενης απόφασης, τίθεται συγκεκριμένο νομικό ζήτημα, δηλαδή ζήτημα ερμηνείας διάταξης νόμου ή γενικής αρχής του ουσιαστικού ή δικονομικού δικαίου, κρίσιμο για την επίλυση της ενώπιον του Δικαστηρίου αγομένης διαφοράς, επί του οποίου δεν υπάρχει νομολογία του Συμβουλίου της Επικρατείας ή οι σχετικές κρίσεις και παραδοχές της προσβαλλόμενης απόφασης έρχονται σε αντίθεση προς απόφαση του Συμβουλίου της Επικρατείας ή άλλου ανωτάτου δικαστηρίου ή προς ανέκκλητη απόφαση διοικητικού δικαστηρίου, που έκρινε επί του ίδιου ζητήματος ερμηνείας διάταξης νόμου ή γενικής αρχής (Σ.τ.Ε. 525/2019). Εξάλλου, οι ανωτέρω προϋποθέσεις του παραδεκτού δεν αφορούν την περίπτωση, κατά την οποία η αίτηση αναιρέσεως στρέφεται κατά απόφασης διοικητικού δικαστηρίου, η οποία είχε στηριχθεί αποκλειστικώς σε προηγούμενη απόφασή του που αφορά το κύριο αντικείμενο της υπόθεσης, κατά της οποίας ο αναιρεσείων έχει ασκήσει προηγούμενη αίτηση αναιρέσεως, εφόσον στην αίτηση αυτή αναιρέσεως προβάλλεται ως λόγος ότι η αναιρεσιβαλλόμενη απόφαση πρέπει να αναιρεθεί σε περίπτωση αναιρέσεως της απόφασης που αφορά το κύριο αντικείμενο της δίκης. Στην περίπτωση αυτή, εφόσον πρόκειται κατ’ ουσίαν για μία υπόθεση, αν η προηγούμενη αίτηση αναιρέσεως γίνει δεκτή, η έχουσα παρακολουθηματικό χαρακτήρα επόμενη αίτηση αναιρέσεως γίνεται και αυτή δεκτή και αναιρείται η προσβαλλόμενη με αυτή δικαστική απόφαση συνεπεία της προηγούμενης αναιρέσεως, αδιαφόρως αν συντρέχουν ή όχι οι προϋποθέσεις του παραδεκτού που θέτει το άρθρο 12 παρ. 1 του 
ν. 3900/2010 (Σ.τ.Ε. 525/2019).
4. Επειδή, στην προκείμενη περίπτωση, από την αναιρεσιβαλλόμενη απόφαση προκύπτουν τα εξής: Ο αναιρεσίβλητος πραγματοποίησε στην ασφάλιση του Ιδρύματος Κοινωνικών Ασφαλίσεων (Ι.Κ.Α.) 2.996 ημερομίσθια κατά τη χρονική περίοδο από 1.6.1985 έως 30.11.1999 με την επαγγελματική ιδιότητα του οικοδόμου. Με την 844/22.6.2004 απόφαση του Διευθυντή του Τοπικού Υποκαταστήματος Ι.Κ.Α. Δάφνης, απορρίφθηκε αίτησή του να του χορηγηθεί από τον κύριο φορέα σύνταξης αναπηρίας κατά το διάστημα από 24.3.2004 έως 31.3.2005 (ύστερα από γνωμάτευση της αρμόδιας Δευτεροβάθμιας Υγειονομικής Επιτροπής που διαπίστωσε ότι αυτός ήταν ανάπηρος με ποσοστό ανατομοφυσιολογικής βλάβης 40% που οφειλόταν εξολοκλήρου σε ατύχημα, που συνίστατο σε πτώση του από ύψος 5 μέτρων). Ακολούθως, με την 845/22.6.2004 απόφαση του Διευθυντή του Υποκαταστήματος του Ενιαίου Ταμείου Επικουρικής Ασφάλισης Μισθωτών (Ε.Τ.Ε.Α.Μ.) Δάφνης απορρίφθηκε η αίτησή του να του χορηγηθεί επικουρική σύνταξη αναπηρίας. Ένσταση του αναιρεσιβλήτου κατά της τελευταίας αυτής απόφασης του Διευθυντή του Υποκαταστήματος Ε.Τ.Ε.Α.Μ. Δάφνης απορρίφθηκε με την 83β/Συν9η/25.1.2008 απόφαση της Τοπικής Διοικητικής Επιτροπής (Τ.Δ.Ε.), με την οποία κρίθηκε ότι αυτός δεν δικαιούνταν επικουρική σύνταξη αναπηρίας για το χρονικό διάστημα από 24.3.2004 έως 31.3.2005. Προσφυγή του αναιρεσιβλήτου κατά της 83α/Συν9η/25.1.2008 απόφασης της Τ.Δ.Ε. (που αφορούσε την απόρριψη του αιτήματος συνταξιοδότησής του από τον κύριο φορέα) έγινε δεκτή με την 17072/2010 απόφαση του Διοικητικού Πρωτοδικείου Αθηνών. Επίσης, προσφυγή του ίδιου κατά της 83β/Συν9η/25.1.2008 απόφασης της Τ.Δ.Ε. (που αφορούσε τη μη χορήγηση σ’ αυτόν σύνταξης από τον επικουρικό φορέα) έγινε δεκτή με την 17383/2010 απόφαση του ίδιου διοικητικού πρωτοδικείου λόγω του παρακολουθηματικού χαρακτήρα της επικουρικής σύνταξης σε σχέση προς την κύρια. Το διοικητικό εφετείο, δικάζοντας έφεση του Ε.Τ.Ε.Α. κατά της πρωτόδικης απόφασης που αφορούσε την επικουρική σύνταξη (17383/2010) και ερμηνεύοντας τις διατάξεις των άρθρων 3 παρ. 1 (όπως η παρ. αυτή αντικαταστάθηκε με το άρθρο 18 παρ. 3 του ν. 1902/1990, Α΄ 138), 5 παρ. 2 και 6 (όπως το άρθρο αυτό αντικαταστάθηκε με την παρ. 2 του άρθρου 17 του ν. 1539/1985, Α΄ 64) του ν. 997/1979 (Α΄ 287) και 4 παρ. 2 του ν. 1276/1982 (Α΄ 100), έκρινε με την αναιρεσιβαλλόμενη απόφαση τα εξής: «από τις διατάξεις αυτές προκύπτει ότι απαραίτητη προϋπόθεση για τη χορήγηση επικουρικής συντάξεως λόγω αναπηρίας από τον Κλάδο Ι.Κ.Α.-Τ.Ε.Α.Μ. (κατόπιν Ε.Τ.Ε.Α.Μ. και ήδη Ε.Τ.Ε.Α.) είναι να έχει προηγουμένως απονεμηθεί στους ασφαλισμένους κύρια σύνταξη από το Ι.Κ.Α. ή άλλο φορέα κύριας ασφάλισης (ΣτΕ 3836/2011, 2043/2009 κ.ά.), τα δε αρμόδια όργανα του Ε.Τ.Ε.Α.Μ., άρα και τα δικαστήρια της ουσίας αν η υπόθεση αχθεί ενώπιόν τους, δεσμεύονται ως προς το βαθμό αναπηρίας αναπηρίας του ασφαλισμένου και τη διάρκειά της από την κρίση των αρμοδίων οργάνων του φορέα κύριας ασφάλισης για τη χορήγηση ή μη κύριας σύνταξης και δεν μπορούν να αποστούν από αυτή (ΣτΕ 2940, 2716/2009, 2169/2007 κ.ά.)». Ακολούθως, το διοικητικό εφετείο έλαβε υπόψη ότι με την 2185/2015 απόφαση του ίδιου διοικητικού εφετείου απορρίφθηκε η έφεση που είχε ασκήσει το Ι.Κ.Α.-Ε.Τ.Α.Μ. κατά της 17072/2010 απόφασης του διοικητικού πρωτοδικείου και κρίθηκε ότι ο εφεσίβλητος-αναιρεσίβλητος δικαιούται κύρια σύνταξη μερικής αναπηρίας για το διάστημα 24.3.2004 έως 31.3.2005. Με τα δεδομένα αυτά, το διοικητικό εφετείο έκρινε τελικώς ότι «εφόσον ο εφεσίβλητος δικαιούται κύριας συντάξεως μερικής αναπηρίας για το ανωτέρω διάστημα, δικαιούται κατά τις ανωτέρω διατάξεις και επικουρικής συντάξεως από το ΙΚΑ-ΕΤΑΜ, για το ίδιο διάστημα».
5. Επειδή, η κρινόμενη αίτηση αναιρέσεως διέπεται, ως εκ του χρόνου άσκησής της (6.4.2017), από τις προπαρατεθείσες διατάξεις του άρθρου 12 παρ. 1 του ν. 3900/2010. Με την αίτηση δε αυτή άγεται κατ’ αναίρεση διαφορά που ανέκυψε κατόπιν άσκησης προσφυγής ουσίας εκ μέρους του αναιρεσιβλήτου με αντικείμενο τη θεμελίωση δικαιώματος συνταξιοδότησής του λόγω αναπηρίας για ορισμένο χρονικό διάστημα (από 24.3.2004 έως 31.3.2005) από τον αναιρεσείοντα φορέα επικουρικής ασφάλισης, δηλαδή αντικείμενο που δεν εξαντλείται στο χρηματικό ποσό που αντιστοιχεί στις συντάξεις αναπηρίας του οικείου χρονικού διαστήματος, αλλά συνιστά προϋπόθεση για τη θεμελίωση μόνιμου συνταξιοδοτικού δικαιώματος (βλ. άρθρο 18 της 57440/1938 απόφασης του Υπουργού Εργασίας, Β΄ 33, στο οποίο παραπέμπουν τα άρθρα 5 παρ. 2 και 6 του ν. 997/1979, Α΄ 287, καθώς και Σ.τ.Ε 525/2019). Επομένως, κατά τα εκτιθέμενα στην 3η σκέψη, εκτός της περίπτωσης κατά την οποία με την αίτηση αναιρέσεως προβάλλεται ως αυτοτελής λόγος ότι λόγω του παρακολουθηματικού χαρακτήρα της επικουρικής σύνταξης σε σχέση με την κύρια σύνταξη πρέπει να αναιρεθεί και η αναιρεσιβαλλόμενη απόφαση για την επικουρική σύνταξη, αν αναιρεθεί η προσβληθείσα με άλλη αίτηση αναιρέσεως δικαστική απόφαση για την κύρια σύνταξη, για το παραδεκτό της αίτησης αναιρέσεως απαιτείται η προβολή ειδικών ισχυρισμών περί αντίθεσης των κρίσεων και παραδοχών της αναιρεσιβαλλόμενης απόφασης προς τη νομολογία ή περί ανυπαρξίας νομολογίας επί του συγκεκριμένου νομικού ζητήματος κρίσιμου για τη διάγνωση της ένδικης διαφοράς, το οποίο επέλυσε το δικαστήριο και τίθεται με καθέναν από τους προβαλλόμενους λόγους. Στην προκειμένη περίπτωση, με την κρινόμενη αίτηση δεν πλήττεται με λόγο αναιρέσεως η πιο πάνω κρίση του διοικητικού εφετείου σχετικά με τον παρακολουθηματικό χαρακτήρα της υπό κρίση υπόθεσης σε σχέση με την υπόθεση που αφορά την κύρια σύνταξη του αναιρεσιβλήτου, αλλά αντιθέτως προβάλλονται ως λόγοι αναιρέσεως ότι το δικαστήριο α) χωρίς αιτιολογία αγνόησε τη γνωμάτευση της Δευτεροβάθμιας Υγειονομικής Επιτροπής για τον καθορισμό του ποσοστού της ιατρικής αναπηρίας του αναιρεσιβλήτου από ατύχημα κατά το ένδικο χρονικό διάστημα σε 40%, β) δεν έλαβε υπόψη της ειδικότερες συνθήκες εργασίας που επικρατούσαν στην περιοχή της Αθήνας και του Πειραιά και τις ευκαιρίες για την απασχόληση της επαγγελματικής κατηγορίας του αναιρεσιβλήτου, σε συνδυασμό με τις γραμματικές γνώσεις του, την ηλικία του, την ικανότητά του προς εργασία και το ποσοστό των αποδοχών του υγιούς εργαζόμενου που θα μπορούσε να αποκτήσει από την εργασία του, και γ) δεν αιτιολόγησε την απόκλιση μεταξύ του ποσοστού της αναπηρίας του αναιρεσιβλήτου που καθορίστηκε με την απόφαση του Διευθυντή του Υποκαταστήματος Ι.Κ.Α.-Ε.Τ.Α.Μ. Δάφνης (40%) και του ποσοστού που καθόρισε το ίδιο με την αναιρεσιβαλλόμενη απόφαση (50%). Με τα δεδομένα αυτά, οι προβαλλόμενοι λόγοι αναιρέσεως, με τους οποίους δεν πλήσσεται η κρίση της αναιρεσιβαλλόμενης απόφασης, είναι απορριπτέοι ως απαράδεκτοι (ΣτΕ 525/2019).
6. Επειδή, ενόψει των ανωτέρω, η κρινόμενη αίτηση αναιρέσεως πρέπει να απορριφθεί ως απαράδεκτη.
Δ ι ά τ α ύ τ α
Απορρίπτει την αίτηση.
Η διάσκεψη έγινε στην Αθήνα στις 21 Νοεμβρίου 2019
Η Προεδρεύουσα ΑντιπρόεδροςΗ Γραμματέας
Σπ. ΧρυσικοπούλουΑικ. Ιγγλέση
και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2020.
Η Πρόεδρος του Α´ ΤμήματοςΗ Γραμματέας
Σπ. ΧρυσικοπούλουΧρ. Μπόκα
Α3515/2017
Ε' Τμήμα
Απόφαση
29/12/2017
Αίτηση ακυρώσεως
Ε933/2016
Πενταμελής
ECLI:EL:COS:2017:1229A3515.16E933
******
******

Κ.Λ. (m)

Αριθμός 3515/2017

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Ε΄

Συνεδρίασε δημόσια στο ακροατήριό του στις 12 Οκτωβρίου 2016, με την εξής σύνθεση: Γ. Παπαγεωργίου, Σύμβουλος της Επικρατείας, Προεδρεύων, σε αναπλήρωση του Προέδρου του Τμήματος, που είχε κώλυμα, Π. Ευστρατίου, Χρ. Ντουχάνης, Σύμβουλοι, Μ. Τριπολιτσιώτη, Μ. Μπαμπίλη, Πάρεδροι. Γραμματέας ο Δ. Λαγός.

Για να δικάσει την από 17 Μαρτίου 2016 αίτηση:

της Εταιρείας Περιορισμένης Ευθύνης με την επωνυμία «ΕΛΑΙΟΥΡΓΙΑ - ΠΥΡΗΝΕΛΑΙΟΥΡΓΙΑ Ε.Π.Ε.», που εδρεύει στην Αθήνα (Βερανζέρου 13), η οποία παρέστη με τον δικηγόρο Ιωάννη Βασιλείου (Α.Μ. 4838), που τον διόρισε με πληρεξούσιο,

κατά της Περιφέρειας Δυτκής Ελλάδας, η οποία παρέστη με τον δικηγόρο Αριστείδη Καρύδη (Α.Μ. 1007, Δ.Σ. Πατρών), που τον διόρισε με απόφαση η Οικονομική της Επιτροπή.

Με την αίτηση αυτή η αιτούσα εταιρεία επιδιώκει να ακυρωθεί η άρνηση της Διοικήσεως να της χορηγήσει άδεια λειτουργίας του εργοστασίου πυρηνελαιουργίας ιδιοκτησίας της στην Βιομηχανική Περιοχή (ΒΙ.ΠΕ.) Πατρών, η οποία (άρνηση) εμπεριέχεται στο υπ’ αριθμ. ΔΑ/Φ14.2/58904/477/2453/7.3.2016 έγγραφο/απάντηση της Διεύθυνσης Ανάπτυξης της Περιφέρειας Δυτικής Ελλάδος, Περιφερειακής Ενότητας Αχαΐας.

Οι πληρεξούσιοι των διαδίκων δήλωσαν, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσουν.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Μ. Μπαμπίλη.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της υπό κρίση αιτήσεως έχει καταβληθεί το νόμιμο παράβολο (ειδικά έντυπα παραβόλου υπ’ αριθμ. 4127940, 4127941 και 4127942/2016).

2. Επειδή, με την αίτηση αυτή ζητείται η ακύρωση της άρνησης της Διοικήσεως να χορηγήσει στην αιτούσα άδεια λειτουργίας του εργοστασίου πυρηνελαιουργίας ιδιοκτησίας της στην Βιομηχανική Περιοχή (ΒΙ.ΠΕ.) Πατρών, η οποία (άρνηση) εμπεριέχεται στο υπ’ αριθμ. ΔΑ/Φ14.2/58904/477/2453/ 7.3.2016 έγγραφο/απάντηση της Δ/νσης Ανάπτυξης της Περιφέρειας Δυτικής Ελλάδος, Περιφερειακής Ενότητας Αχαΐας (στο εξής αναφερόμενη ως Υπηρεσία).

3. Από τα στοιχεία του φακέλου προκύπτουν τα εξής: Η αιτούσα φέρεται ως ιδιοκτήτρια επιχείρησης πυρηνελαιουργίου εντός της ΒΙ.ΠΕ. Πατρών, η οποία λειτουργεί ήδη από τη δεκαετία 1990. Στις 2.2.2016 σημειώθηκε έκρηξη στις εγκαταστάσεις της εν λόγω επιχείρησης, με αποτέλεσμα τον βαρύ τραυματισμό εργαζομένου. Ενόψει τούτου, με την ΔΑ Φ14.3/οικ. 29741/629/2453/2.2.2016 απόφαση του Αντιπεριφερειάρχη Αχαΐας αποφασίσθηκε η προσωρινή διακοπή λειτουργίας κάθε παραγωγικής διαδικασίας της επιχείρησης, μέχρις ότου διαπιστωθούν τα αίτια του ατυχήματος και αποκατασταθούν οι σχετικές βλάβες. Ειδικότερα, με την ως άνω απόφαση κλήθηκε η εταιρία να αποκαταστήσει τις βλάβες που θα διαπιστωθούν από την έκθεση της Πυροσβεστικής Υπηρεσίας (Π.Υ) της ΒΙ.ΠΕ. Πατρών και να επιλύσει όλα τα προβλήματα που οφείλονται στην λειτουργία του πυρηνελαιουργίου, για την επαναλειτουργία του οποίου θα πρέπει προηγουμένως να διαπιστωθεί, κατόπιν αυτοψίας της Υπηρεσίας, η σωστή λειτουργία του και να προσκομισθούν επικαιροποιημένα μηχανολογικά σχέδια της εγκατάστασης. Ενόψει αυτών, διενεργήθηκε επιτόπιος έλεγχος στις εγκαταστάσεις της επιχείρησης από ιδιώτη μηχανικό, ο οποίος στην από 4.2.2016 βεβαίωσή του αναφέρει ότι α) ο ηλεκτρομηχανολογικός εξοπλισμός του εργοστασίου λειτουργεί σωστά και με ασφάλεια, σύμφωνα με τις προδιαγραφές των μηχανημάτων και τους κανόνες της τέχνης και της επιστήμης, β) έγινε έλεγχος της ηλεκτρολογικής εγκατάστασης και διαπιστώθηκε η ασφαλής λειτουργία της. Με το από 19.2.2016 έγγραφό της, σε απάντηση σχετικής επιστολής της αιτούσας, η Υπηρεσία αναφέρθηκε εκ νέου στην υποχρέωση αυτής να προσκομίσει επικαιροποιημένα μηχανολογικά σχέδια της εγκατάστασης και να επισκευάσει όλες τις υπάρχουσες βλάβες και ελλείψεις, ενημέρωσε δε την αιτούσα ότι για την τμηματική επαναλειτουργία της επιχείρησής της πρέπει να προσκομισθεί, μεταξύ άλλων, το πιστοποιητικό ενεργητικής πυροπροστασίας που είχε ανακληθεί καθώς και βεβαίωση του επιβλέποντος μηχανικού και του τεχνικού ασφαλείας, από την οποία να προκύπτει ότι, κατόπιν ελέγχου και δοκιμαστικής λειτουργίας, η επιχείρηση μπορεί να λειτουργήσει με ασφάλεια και ότι δεν υφίστανται άλλες τεχνικές ελλείψεις. Όμως, στις 22.2.2016, κατά τη διάρκεια αυτοψίας, διαπιστώθηκε ότι η επιχείρηση εξακολουθούσε να λειτουργεί, κατά παράβαση της απόφασης περί διακοπής λειτουργίας της, για το λόγο δε αυτό σφραγίσθηκε στις 24.2.2016, μετά από σχετική ειδοποίηση της αιτούσας στις 23.2.2016, ο παραγωγικός εξοπλισμός του πυρηνελαιουργείου. Την ίδια ημέρα η Π.Υ. της ΒΙ.ΠΕ. Πατρών εξέδωσε για το πυρηνελαιουργείο, χωρίς τη διενέργεια αυτοψίας, πιστοποιητικό ενεργητικής πυροπροστασίας, ισχύος μέχρι 23.2.2024, βάσει των προβλεπομένων από την Κ.Υ.Α. 1589/Φ.15/104/2006, πιστοποιητικών που προσκομίσθηκαν ενώπιον της Πυροσβεστικής Υπηρεσίας ΒΙ.ΠΕ. Πατρών. Με την από 26.2.2016 επιστολή της προς την Υπηρεσία η αιτούσα ανέφερε ότι, προκειμένου να προσκομισθεί η ζητηθείσα από την Υπηρεσία βεβαίωση επιβλέποντος μηχανικού και τεχνικού, θα πρέπει να γίνει δοκιμαστική λειτουργία του εργοστασίου, την οποία, όμως, η Υπηρεσία δεν επιτρέπει, ζήτησε δε «να ενημερωθ[εί] ποιός εμποδίζει να εκτελεσθεί το [από 2.2.2016] έγγραφο που [της] κοινοποιή[θηκε]». Με το υπ’ αριθμ. πρωτ. ΔΑ/Φ14.2/58904/1477/2453/7.3.2016 έγγραφο της Υπηρεσίας ενημερώθηκε η αιτούσα, σε απάντηση προς την ως άνω επιστολή της, ότι πρέπει να απομακρυνθεί με ασφάλεια το συντομότερο δυνατό το απόθεμα που υπάρχει στις εγκαταστάσεις της, να διαπιστωθούν τα αίτια του ατυχήματος, να αποκατασταθούν οι σχετικές βλάβες και να εφοδιασθεί η επιχείρηση με όλες τις απαραίτητες άδειες δόμησης, καθώς και ότι στη συνέχεια θα λάβει χώρα δοκιμαστική λειτουργία του ατμολέβητα με σκοπό τη διαπίστωση της ασφαλούς λειτουργίας του και ότι μετά την ολοκλήρωση των δοκιμών πρέπει να προσκομισθούν υπεύθυνες δηλώσεις του επιβλέποντος μηχανικού και του τεχνικού ασφαλείας της επιχείρησης, στις οποίες να αναφέρονται αναλυτικώς όλες οι διαπιστωθείσες βλάβες και να βεβαιώνεται η αποκατάστασή τους, η επαρκής προστασία του περιβάλλοντος και η ασφάλεια των εργαζομένων και των περιοίκων. Στις 21.3.2016 η εταιρία κατέθεσε την υπό κρίση αίτηση, ζητώντας την ακύρωση «της άρνησης χορήγησης άδειας λειτουργίας του εργοστασίου της για τη βιομηχανοποίηση αποθέματος (ανεπεξέργαστου ελαιοπυρήνα), που εμπεριέχεται στο υπ’ αριθμ. ΔΑ/Φ14.2/58904/1477/2453/7.3.2016 έγγραφο - απάντηση της Δ/νσης Ανάπτυξης Π.Ε. Αχαΐας της Περιφέρειας Δυτ. Ελλάδας», καθώς και σχετική αίτηση αναστολής με αίτημα προσωρινής διαταγής, προκειμένου να της επιτραπεί η λειτουργία για την επεξεργασία του ευρισκόμενου στις εγκαταστάσεις της αποθέματος ελαιοπυρήνα. Το αίτημα αυτό έγινε δεκτό, ενόψει δε αυτού η Υπηρεσία προέβη στην αποσφράγιση των εγκαταστάσεων της επιχείρησης.

4. Επειδή, ενόψει του προεκτεθέντος στη σκέψη 3 πραγματικού της υποθέσεως, παρά την, μετά την άσκηση της υπό κρίση αιτήσεως, αποσφράγιση του πυρηνελαιουργίου και την προσωρινή επαναλειτουργία του, δεν τίθεται, εν προκειμένω, ζήτημα κατάργησης δίκης, διότι, όπως ρητώς αναφέρεται στο από 18.5.2016 πρακτικό αποσφράγισης, οι ενέργειες αυτές έγιναν σε συμμόρφωση προς την σχετική προσωρινή διαταγή.

5. Επειδή, το υπ’ αριθμ. ΔΑ/Φ14.2/58904/477/2453/7.3.2016 έγγραφο της Υπηρεσίας, ενόψει και του αιτήματος που διατυπώνεται στην από 26.2.2016 επιστολή της αιτούσας, σε απάντηση προς την οποία αυτό εκδόθηκε, δεν συνιστά απόρριψη αιτήματος χορήγησης άδειας λειτουργίας της επιχείρησης, όπως αβασίμως ισχυρίζεται η αιτούσα, αλλά αποτελεί πληροφοριακό έγγραφο, με το οποίο επαναλαμβάνεται και επιβεβαιώνεται κατά βάση το περιεχόμενο της από 2.2.2016 απόφασης του Αντιπεριφερειάρχη Αχαΐας και του από 19.2.2016 εγγράφου της Υπηρεσίας ως προς τους λόγους που επέβαλαν τη διακοπή λειτουργίας της επιχείρησης και τις ενέργειες που πρέπει να γίνουν για την επαναλειτουργία της. Ως εκ τούτου, η υπό κρίση αίτηση δεν στρέφεται κατά εκτελεστής πράξεως ή παραλείψεως και, πρέπει, συνεπώς, να απορριφθεί ως απαράδεκτη.

Δ ι ά τ α ύ τ α

Απορρίπτει την αίτηση.

Διατάσσει την κατάπτωση του παραβόλου.

Επιβάλλει σε βάρος της αιτούσας τη δικαστική δαπάνη της Περιφέρειας Δυτικής Ελλάδας, η οποία ανέρχεται στο ποσό των τετρακοσίων εξήντα (460) ευρώ.

Η διάσκεψη έγινε στην Αθήνα στις 11 Νοεμβρίου 2016

Ο Προεδρεύων ΣύμβουλοςΟ Γραμματέας

Γ. ΠαπαγεωργίουΔ. Λαγός

και η απόφαση δημοσιεύθηκε σε δημόσια συνεδρίαση στις 29 Δεκεμβρίου 2017.

Ο Πρόεδρος του Ε´ ΤμήματοςΗ Γραμματέας

Αθ. ΡάντοςΜ. Βλασερού

ΣΤΟ ΟΝΟΜΑ ΤΟΥ ΕΛΛΗΝΙΚΟΥ ΛΑΟΥ

Εντέλλεται προς κάθε δικαστικό επιμελητή να εκτελέσει όταν του το ζητήσουν την παραπάνω απόφαση, τους Εισαγγελείς να ενεργήσουν κατά την αρμοδιότητά τους και τους Διοικητές και τα άλλα όργανα της Δημόσιας Δύναμης να βοηθήσουν όταν τους ζητηθεί.

Η εντολή πιστοποιείται με την σύνταξη και την υπογραφή του παρόντος.

Αθήνα, ..............................................

Ο Πρόεδρος του Ε΄ ΤμήματοςΗ Γραμματέας

./.
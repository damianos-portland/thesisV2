Α3502/2017
Δ' Τμήμα
Απόφαση
28/12/2017
Αίτηση ακυρώσεως
Ε2588/2014
Πενταμελής
ECLI:EL:COS:2017:1228A3502.14E2588
******
******

Λ.Ν. (m)

Αριθμός 3502/2017

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Δ΄

Συνεδρίασε δημόσια στο ακροατήριό του στις 24 Οκτωβρίου 2017, με την εξής σύνθεση: Αικ. Χριστοφορίδου, Σύμβουλος της Επικρατείας, Προεδρεύουσα, ελλείποντος Προέδρου του Τμήματος, Β. Κίντζιου, 
Ο. Παπαδοπούλου, Σύμβουλοι, Χ. Ευαγγελίου, Δ. Μαυροπόδη, Πάρεδροι. Γραμματέας η Ι. Παπαχαραλάμπους.

Για να δικάσει την από 14 Ιουλίου 2014 αίτηση:

των: 1) Ερευνητικού Πανεπιστημιακού Ινστιτούτου Συστημάτων Επικοινωνιών και Υπολογιστών-Εθνικού Μετσόβιου Πολυτεχνείου, Σχολής Ηλεκτρολόγων Μηχανικών και Μηχανικών Υπολογιστών (ΕΠΙΣΕΥ-ΕΜΠ), που εδρεύει στην Αθήνα (Πατησίων 42) και 2) Ε. Κ., οι οποίοι δεν παρέστησαν,

κατά του Υπουργού Παιδείας και Θρησκευμάτων και ήδη Παιδείας, Έρευνας και Θρησκευμάτων, ο οποίος παρέστη με τον Ηλία Νίκα, Πάρεδρο του Νομικού Συμβουλίου του Κράτους.

Με την αίτηση αυτή οι αιτούντες επιδιώκουν να ακυρωθούν: α) το υπ’ αριθμ. 4282/10.4.2014 έγγραφο του Γενικού Γραμματέα Έρευνας και Τεχνολογίας του Υπουργείου Παιδείας και Θρησκευμάτων και β) η σιωπηρή απόρριψη της από 30.5.2014 αίτησης θεραπείας τους ενώπιον του Γενικού Γραμματέα Έρευνας και Τεχνολογίας της ΓΓΕΤ.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Χ. Ευαγγελίου.

Κατόπιν το δικαστήριο άκουσε τον αντιπρόσωπο του Υπουργού, ο οποίος ζήτησε την απόρριψη της υπό κρίση αιτήσεως.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, με την υπό κρίση αίτηση, για την άσκηση της οποίας έχει καταβληθεί το νόμιμο παράβολο (υπ’ αριθμ. 1358138 και 3918578/2014 ειδικά έντυπα παραβόλου, σειράς Α΄), ζητείται η ακύρωση α) του 4282/10.4.2014 εγγράφου του Γενικού Γραμματέα Έρευνας και Τεχνολογίας του Υπουργείου Παιδείας, Έρευνας και Θρησκευμάτων περί αποκλεισμού από τη χρηματοδότηση, στο πλαίσιο του ΕΣΠΑ 2007 - 2013 (Επιχειρησιακό Πρόγραμμα «Εκπαίδευση και διά βίου μάθηση») και της δράσης «Αριστεία ΙΙ», της πρότασης με α/α 5182 που υπέβαλε η Ε. Κ., υπό την ιδιότητα της ερευνήτριας του Ερευνητικού Πανεπιστημιακού Ινστιτούτου Συστημάτων Επικοινωνιών και Υπολογιστών - Εθνικό Μετσόβιο Πολυτεχνείο (ΕΠΙΣΕΥ), με την αιτιολογία ότι η ως άνω ερευνήτρια δεν εμπίπτει στις κατηγορίες Κύριων Ερευνητών της σχετικής με τη δράση αυτή προκήρυξης υπ’ αριθμ. 5265/4.5.2012 και β) της σιωπηρής απόρριψης της από 30.5.2014 αιτήσεως θεραπείας των αιτούντων ενώπιον του Γενικού Γραμματέα Έρευνας και Τεχνολογίας κατά του υπό στοιχείο α΄ εγγράφου.

2. Επειδή, το δικόγραφο της υπό κρίση αιτήσεως υπογράφεται από δικηγόρο ως πληρεξούσιο των αιτούντων. Κατά τη συζήτηση, όμως, της υποθέσεως στο ακροατήριο, οι αιτούντες δεν παρέστησαν με πληρεξούσιο δικηγόρο ούτε εμφανίσθηκαν το μεν πρώτο των αιτούντων νομικό πρόσωπο με το νόμιμο εκπρόσωπό του, η δε δεύτερη αιτούσα αυτοπροσώπως για να δηλώσουν ότι εγκρίνουν την άσκηση της αιτήσεως ακυρώσεως, ενώ, εξ άλλου, δεν έχει προσκομισθεί συμβολαιογραφική πράξη παροχής πληρεξουσιότητας στον υπογράφοντα το δικόγραφο της αιτήσεως δικηγόρο. Συνεπώς, η αίτηση ακυρώσεως πρέπει να απορριφθεί ως απαράδεκτη, σύμφωνα με το άρθρο 27 παρ. 1 και 2 του π.δ. 18/1989 (Α΄ 8), όπως οι παράγραφοι αυτές αντικαταστάθηκαν με το άρθρο 4 παρ. 2 του ν. 2479/1997 (Α΄ 67).

Δ ι ά τ α ύ τ α

Απορρίπτει την κρινόμενη αίτηση.

Διατάσσει την κατάπτωση του παραβόλου.

Επιβάλλει στους αιτούντες τη δικαστική δαπάνη του Δημοσίου, η οποία ανέρχεται στο ποσό των τετρακοσίων εξήντα (460) ευρώ.

Η διάσκεψη έγινε στην Αθήνα στις 30 Οκτωβρίου 2017

Η Προεδρεύουσα ΣύμβουλοςΗ Γραμματέας

Αικ. ΧριστοφορίδουΙ. Παπαχαραλάμπους

και η απόφαση δημοσιεύθηκε σε δημόσια συνεδρίαση της 28ης Δεκεμβρίου 2017.

Η Προεδρεύουσα ΣύμβουλοςΗ Γραμματέας

Αικ. ΧριστοφορίδουΕ. Καπίρη

./.
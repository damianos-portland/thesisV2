Α3529/2017
Ε' Τμήμα
Απόφαση
29/12/2017
Αίτηση ακυρώσεως
Ε9154/2010
Πενταμελής
ECLI:EL:COS:2017:1229A3529.10E9154
******
******

Λ.Ν. (m)

Αριθμός 3529/2017

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Ε΄

Συνεδρίασε δημόσια στο ακροατήριό του στις 4 Φεβρουαρίου 2015, με την εξής σύνθεση: Αγγ. Θεοφιλοπούλου, Αντιπρόεδρος, Πρόεδρος του Ε΄ Τμήματος, Μ. Γκορτζολίδου, Αντ. Ντέμσιας, Σύμβουλοι, 
Μ. Τριπολιτσιώτη, Α. Σκούφαλος, Πάρεδροι. Γραμματέας η Ειρ. Δασκαλάκη.

Για να δικάσει την από 9 Νοεμβρίου 2010 αίτηση:

της Ιεράς Μονής Κοιμήσεως της Θεοτόκου «Πέτρας» Ν. Καρδίτσας, η οποία παρέστη με την δικηγόρο Αγγελική Χαροκόπου (Α.Μ. 1280 Δ.Σ. Πειραιά), που την διόρισε με πληρεξούσιο,

κατά του Υπουργού Πολιτισμού και Τουρισμού, ο οποίος παρέστη με την Ευθυμία Γκαράνη, Πάρεδρο του Νομικού Συμβουλίου του Κράτους.

Με την αίτηση αυτή η αιτούσα Ιερά Μονή επιδιώκει να ακυρωθεί η υπ’ αριθμ. ΥΠΠΟ/ΓΔΑΠΚ/ΑΡΧ/Β1/Φ49/63937/2957/1.7.2010 απόφαση του Τμήματος Αρχαιολογικών Χώρων, Μνημείων και Αρχαιογνωστικής Έρευνας του Υπουργείου Πολιτισμού και Τουρισμού και κάθε άλλη σχετική πράξη ή παράλειψη της Διοικήσεως.

Οι πληρεξούσιες των διαδίκων δήλωσαν, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου ότι δεν θα αγορεύσουν.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Μ. Τριπολιτσιώτη.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, με την κρινόμενη αίτηση, η οποία ασκείται κατά το νόμο χωρίς την καταβολή παραβόλου, ζητείται η ακύρωση της ΥΠΠΟ/ΓΔΑΠ/ΑΡΧ/Β1/Φ49/63937/2957/1.7.2010 απόφασης του Υπουργού Πολιτισμού και Τουρισμού. Με την απόφαση αυτή απορρίφθηκε η 44/19.9.2008 αίτηση θεραπείας της αιτούσας Ι. Μονής κατά της ΥΠΠΟ/ΔΑΒΜΜ/95562π.ε./3563/7.11.2008 απόφασης του ίδιου Υπουργού, που αφορά στην έγκριση μελετών για τη συντήρηση και επέκταση υφιστάμενων μοναστηριακών κτισμάτων καθώς και την ολοκλήρωση και επέκταση νεότερου κτιρίου κελλιών στο κτιριακό συγκρότημα της Μονής.

2. Επειδή, η προστασία του πολιτιστικού περιβάλλοντος οργανώνεται και εξειδικεύεται με τις διατάξεις του ν. 3028/2002 (Α΄ 153), με τις οποίες ορίζονται, μεταξύ άλλων, οι προϋποθέσεις επέμβασης σε ακίνητο μνημείο και στο περιβάλλον του. Στο άρθρο 2 του νόμου αυτού προβλέπονται τα εξής: «Για την εφαρμογή των διατάξεων του παρόντος νόμου: α) Ως πολιτιστικά αγαθά νοούνται οι μαρτυρίες της ύπαρξης και της ατομικής και συλλογικής δραστηριότητας του ανθρώπου. β) Ως μνημεία νοούνται τα πολιτιστικά αγαθά που αποτελούν υλικές μαρτυρίες και ανήκουν στην πολιτιστική κληρονομιά της Χώρας και των οποίων επιβάλλεται η ειδικότερη προστασία βάσει των εξής διακρίσεων: αα) Ως αρχαία μνημεία ή αρχαία νοούνται όλα τα πολιτιστικά αγαθά που ανάγονται στους προϊστορικούς, αρχαίους, βυζαντινούς και μεταβυζαντινούς χρόνους και χρονολογούνται έως και το 1830 … ββ) Ως νεότερα μνημεία … γγ) Ως ακίνητα μνημεία νοούνται τα μνημεία που υπήρξαν συνδεδεμένα με το έδαφος και παραμένουν σε αυτό … καθώς και τα μνημεία που βρίσκονται στο έδαφος … και δεν είναι δυνατόν να μετακινηθούν χωρίς βλάβη της αξίας τους ως μαρτυριών. Στα ακίνητα μνημεία συμπεριλαμβάνονται οι εγκαταστάσεις, οι κατασκευές και τα διακοσμητικά και λοιπά στοιχεία που αποτελούν αναπόσπαστο τμήμα τους, καθώς και το άμεσο περιβάλλον τους. δδ) … ». Περαιτέρω, στο άρθρο 10 του ίδιου νόμου υπό τον τίτλο «Ενέργειες σε ακίνητα μνημεία και στο περιβάλλον τους» ορίζονται, ειδικότερα, τα ακόλουθα: «1. Απαγορεύεται κάθε ενέργεια σε ακίνητο μνημείο η οποία είναι δυνατόν να επιφέρει με άμεσο ή έμμεσο τρόπο καταστροφή, βλάβη, ρύπανση ή αλλοίωση της μορφής του ... 3. Η ... οικοδομική δραστηριότητα πλησίον αρχαίου επιτρέπεται μόνο μετά από έγκριση του Υπουργού Πολιτισμού, η οποία εκδίδεται ύστερα από γνώμη του Συμβουλίου. Η έγκριση χορηγείται εάν η απόσταση από ακίνητο μνημείο ή η σχέση με αυτό είναι τέτοια ώστε να μην κινδυνεύει να επέλθει άμεση ή έμμεση βλάβη αυτού λόγω του χαρακτήρα του έργου ή της επιχείρησης ή της εργασίας. 4. Για κάθε εργασία, επέμβαση ή αλλαγή χρήσης σε ακίνητα μνημεία, ακόμη και αν δεν επέρχεται κάποια από τις συνέπειες της παραγράφου 1 σε αυτά, απαιτείται έγκριση που χορηγείται με απόφαση του Υπουργού Πολιτισμού ύστερα από γνώμη του Συμβουλίου ... ». Οι παραπάνω διατάξεις εκκινούν από τη διάκριση σε επεμβάσεις επί και πλησίον ακινήτου μνημείου. Ως επεμβάσεις επί ακινήτου μνημείου, απολύτως απαγορευμένες από το νόμο, νοούνται αυτές οι οποίες είναι δυνατόν να επιφέρουν με άμεσο ή έμμεσο τρόπο καταστροφή, βλάβη, ρύπανση ή αλλοίωση της μορφής του και για το επιτρεπτό τέτοιων επεμβάσεων απαιτείται πάντοτε προηγούμενη έγκριση του Υπουργού Πολιτισμού, ύστερα από γνώμη του αρχαιολογικού συμβουλίου. Για τις επεμβάσεις πλησίον αρχαίου ισχύει ο κανόνας του επιτρεπτού τους μόνο κατόπιν έγκρισης του Υπουργού Πολιτισμού. Ειδικά δε για τις οικοδομικές εργασίες, ή έγκριση του Υπουργού Πολιτισμού χορηγείται εάν η απόσταση από το ακίνητο μνημείο - στην έννοια του οποίου συμπεριλαμβάνεται πλέον ρητώς και το άμεσο περιβάλλον του - ή η σχέση με αυτό είναι τέτοια ώστε να μην κινδυνεύει να επέλθει άμεση ή έμμεση βλάβη σε αυτό. Από τα ανωτέρω παρέπεται ότι ο Υπουργός Πολιτισμού, προκειμένου να χορηγήσει την έγκριση για την εκτέλεση έργου επί και πλησίον αρχαίων, αξιολογεί τα χαρακτηριστικά του έργου και εκτιμά τις άμεσες και έμμεσες επιπτώσεις που θα έχει η εκτέλεση του έργου στα ακίνητα μνημεία, δηλαδή στα αγαθά που εμπίπτουν στο πεδίο προστασίας του αρχαιολογικού νόμου. Η αιτιολογία της χορηγούμενης έγκρισης ελέγχεται, συνεπώς, ως προς τα ζητήματα αυτά, πρέπει δε, για να είναι πλήρης, να περιέχει: α) περιγραφή των προστατευτέων αρχαίων, β) περιγραφή του έργου που πρόκειται να εκτελεσθεί, και γ) τεκμηριωμένη εκτίμηση των επιπτώσεων του έργου επί των αρχαίων (πρβλ. Σ.τ.Ε. 2916/2012, 3454/2004 Ολομ. κ.ά.).

3. Επειδή, όπως προκύπτει από τα στοιχεία του φακέλου (βλ. Ιδίως τις 20/1.7.2008 και 14/2.3.2010 γνωμοδοτήσεις του Κ.Α.Σ.), η Ι. Μονή Πέτρας, η οποία έχει κηρυχθεί ως ιστορικό διατηρητέο μνημείο και τόπος ιδιαίτερου φυσικού κάλλους με την 4701/3.3.1967 απόφαση του Υπουργού Προεδρίας της Κυβέρνησης (Β΄ 183), βρίσκεται στο νομό Καρδίτσας και σε απόσταση 4 χλμ. από το χωριό Καταφύγι του Δήμου Ιτάμου. Το οικοδομικό συγκρότημα είχε κάτοψη σχήματος τετράπλευρου, μήκους πλευράς 50 μέτρων περίπου. Από τα στοιχεία των ερευνητών και το φωτογραφικό υλικό φαίνεται ότι παλαιότερα υπήρχαν τρεις πτέρυγες κτισμάτων, οι οποίες ήταν διατεταγμένες κατά μήκος της δυτικής, της νότιας και της ανατολικής πλευράς της αυλής, στο μέσο της οποίας δέσποζε το καθολικό, ενώ υπήρχε κατά πάσα πιθανότητα και βόρεια πτέρυγα. Από το μοναστηριακό συγκρότημα σώζεται σε καλή κατάσταση το καθολικό του 16ου αιώνα, που είναι κατάγραφο με τοιχογραφίες του 1625 και ανήκει στον τετρακιόνιο αθωνίτικο τύπο με διώροφο νάρθηκα στη δυτική πλευρά και παρεκκλήσιο στη νότια πλευρά. Τμήματα της ανατολικής πτέρυγας των κελιών, καθώς και της ανωδομής της νότιας και της νοτιοδυτικής πτέρυγας σχημάτιζαν περίστωο γύρω από το καθολικό, κατά τη συνήθη μοναστηριακή διάταξη. Τα παραπάνω κτήρια εξυπηρετούσαν ανάγκες της μοναστικής κοινότητας μέχρι τα μέσα του 20ού αιώνα, με την πάροδο όμως του χρόνου αφέθηκαν ασυντήρητα, με αποτέλεσμα τη σταδιακή ερήμωση και καταστροφή τους. Από τις πτέρυγες της μονής σήμερα σώζεται μόνο τμήμα της ανατολικής σε ερειπιώδη κατάσταση, από τη νότια διατηρούνται μόνον ερείπια του εξωτερικού τοίχου μέχρι το ύψος του πρώτου ορόφου περίπου, ενώ από τη δυτική σώζεται μόνο τμήμα τοίχου μέχρι το ύψος του γείσου της στέγης. Τη δεκαετία του 1970 οι μοναχοί προσέθεσαν νοτιοδυτικά και εκτός του περιβόλου ένα επίμηκες κτίριο με φέροντα οργανισμό από οπλισμένο σκυρόδεμα, διαστάσεων 6.5 Χ 50 μέτρα, το οποίο ανεγέρθηκε χωρίς την έγκριση του Υπουργείου Πολιτισμού και παραμένει ημιτελές. Το έτος 2007 η αιτούσα Ι. Μονή υπέβαλε πρόταση για συντήρηση και αποκατάσταση των μεταβυζαντινών κτισμάτων και του περιβόλου, καθώς και για την αποπεράτωση και επέκταση του παραπάνω νεώτερου κτιρίου. Με την ΥΠΠΟ/ΔΑΒΜΜ/95662π.ε./3563/7.11.2008 απόφαση του Υπουργού Πολιτισμού, η οποία εκδόθηκε κατόπιν της 20/1.7.2008 γνωμοδότησης του Κ.Α.Σ., εγκρίθηκε η αποκατάσταση των υφιστάμενων κτισμάτων και η ολοκλήρωση και επέκταση του νεότερου κτιρίου κελιών με τους εξής όρους: 1. α) Πριν από την έναρξη των εργασιών να προηγηθεί ανασκαφική έρευνα στην περιοχή του ανατολικού και δυτικού περιβόλου καθώς και στο χώρο του νότιου κτιρίου, προκειμένου να ανακαλυφθούν τα θεμέλια του περιβόλου και των ερειπωμένων κτισμάτων, ώστε να τεκμηριωθεί το περίγραμμά τους. β) Αν, από τα νέα ανασκαφικά δεδομένα, προκύψουν διαφορές σε σχέση με το προτεινόμενο περίγραμμα, πρέπει να υποβληθεί τροποποιημένη μελέτη. 2. Το μέγιστο ύψος στο ΝΔ τμήμα του νότιου κτιρίου να καθορισθεί βάσει των σωζόμενων τοιχοποιιών. 3. Να μην αλλοιωθεί το ανάγλυφο του φυσικού εδάφους και η νοτιοδυτική πτέρυγα να γίνει διώροφη, εκτός αν από τις ανασκαφές προκύψει ότι υπήρχε και τρίτο επίπεδο. 4. Να ανακατασκευασθεί ο περίβολος στη δυτική πλευρά, στα ίχνη του κατεστραμμένου δυτικού, ώστε να διατηρηθεί η φρουριακού χαρακτήρα δομή του μοναστηριακού συγκροτήματος. 5. Σε περίπτωση διαμορφώσεων στον αύλειο χώρο του αρχικού συγκροτήματος, όπως και του νέου νοτιοδυτικού κτιρίου, να συνταχθεί ανάλογη μελέτη. 6. Να μην επεκταθεί το νεότερο ημιτελές κτήριο, το οποίο είχε ανεγερθεί χωρίς άδεια του ΥΠΠΟ. Να καταργηθούν τα τοξωτά ανοίγματα στην ανατολική όψη και να μετατραπούν σε ευθύγραμμα, στον όροφο να καταργηθούν τα στηθαία και να τοποθετηθούν ξύλινα κιγκλιδώματα. Η κλίμακα που προεξέχει του κτηρίου να τοποθετηθεί εσωτερικά ή παράλληλα και όχι αξονικά ως προς αυτό. Να φυτευθούν υψηλόκορμα δένδρα της τοπικής χλωρίδας μπροστά από το κτίριο, ώστε να καλυφθεί κατά το δυνατόν το επίμηκες της όψης. Να βαφεί σε γαιώδεις αποχρώσεις ή, εναλλακτικά, μέρος του κτιρίου να επενδυθεί με πέτρα της περιοχής ικανού πάχους. Να υποβληθεί στατική μελέτη, δεδομένου ότι η κατασκευή είναι εκτεθειμένη στις καιρικές συνθήκες και στις συνθήκες διάβρωσης. 7. Να υποβληθούν προς έγκριση πλήρης στατική μελέτη, ηλεκτρομηχανολογική μελέτη και μελέτη θέρμανσης. 8. Οι ανασκαφικές εργασίες κατά την έναρξη του έργου να γίνουν υπό την εποπτεία της αρμόδιας εφορείας και οι αναθεωρημένες μελέτες με τα νέα δεδομένα να υποβληθούν στη ΔΑΒΜΜ για απευθείας έγκριση. Από τα πρακτικά της παραπάνω 20/1.7.2008 γνωμοδότησης του Κ.Α.Σ. προκύπτει ότι η μελέτη που υποβλήθηκε είχε ως σκοπό να καλύψει και λειτουργικές ανάγκες των 28 περίπου μοναχών της αιτούσας Μονής, η δε πρόταση περιελάμβανε τον διπλασιασμό του πλάτους του νεότερου κτιρίου από 6,5μ.Χ50μ. σε 12,5μ.Χ50μ. και την αύξηση του ύψους της στέγης κατά 1,5μ., καθώς και τη δημιουργία τρίτου ορόφου στα παλαιά κελιά, προκειμένου να δημιουργηθούν χώροι για την εγκαταβίωση των μοναχών, ορισμένοι από τους οποίους διέμεναν σε containers, αλλά και χώροι φιλοξενίας επισκεπτών. Κατά της ΥΠΠΟ/ΔΑΒΜΜ/95662π.ε./3563/ 7.11.2008 απόφασης του Υπουργού Πολιτισμού η αιτούσα υπέβαλε την 44/19.9.2008 αίτηση θεραπείας, συνοδευόμενη από τροποποιημένη μελέτη, με την οποία ζήτησε την αναπομπή του ζητήματος στο Κ.Α.Σ., για να εγκριθεί η μελέτη εξ ολοκλήρου, συμπεριλαμβανομένης της επέκτασης του νεότερου κτιρίου προς την αφανή δυτική πλευρά και όχι προς τον αύλειο χώρο της Μονής, σύμφωνα με τους όρους που έθεσε το Κ.Α.Σ. για την εξωτερική εμφάνιση του υπάρχοντος κτιρίου, και της έγκρισης κατασκευής και τρίτου ορόφου στα παλαιά κελιά, εφόσον η ύπαρξή τους κατά το παρελθόν θεμελιωθεί από τα ανασκαφικά ευρήματα. Επί της αιτήσεως θεραπείας αποφάνθηκε αρνητικά η Διεύθυνση Αναστήλωσης Βυζαντινών και Μεταβυζαντινών Μνημείων, η οποία, με την ΥΠΠΟ/ΔΑΒΜΜ/116187/4187/6.2.2009 πράξη της Προϊσταμένης της, διατύπωσε την άποψη ότι δεν υπάρχουν νεότερα στοιχεία ώστε να συντρέχει λόγος επανεξέτασης του θέματος από το Κ.Α.Σ., και ειδικότερα ότι η πρόταση για το μεν νεότερο νοτιοδυτικό κτίριο διπλασιάζει τον όγκο του υφιστάμενου και οι αναλογίες του απέχουν πολύ από αυτές των υπόλοιπων πτερύγων, για το δε περίγραμμα, ύψος και όγκο των πτερύγων που θα κατασκευασθούν στη θέση των κατεδαφισμένων κελιών του περιβόλου, ότι οι προτεινόμενες διαστάσεις δεν τεκμηριώνονται επαρκώς. Κατόπιν της 3426/24.7.2009 θετικής με επιφυλάξεις εισήγησης της Προϊσταμένης της 19ης Εφορείας Βυζαντινών Αρχαιοτήτων, στην οποία επισημαίνεται ότι η πρόταση για το νεόδμητο κακότεχνο κτίριο αλλοιώνει την αρχιτεκτονική εικόνα του μοναστηριακού συγκροτήματος, αλλά συμβάλλει στην αντιμετώπιση των προβλημάτων διαβίωσης των μοναχών, που διαμένουν σε containers, καθώς και στη διόρθωση των αυθαίρετων επεμβάσεων, το ζήτημα αναπέμφθηκε στο Κ.Α.Σ. με την ΥΠΠΟ/ΓΔΑΠ/ΑΡΧ/Β1/Φ49/48524/2045/18.9.2009 απόφαση του Υπουργού Πολιτισμού, συζητήθηκε δε στην συνεδρίαση του οργάνου αυτού της 2.3.2010. Όπως προκύπτει από το 14/2.3.2010 σχετικό πρακτικό, η Δ.Β.Μ.Α. μετά από εξέταση της νέας μελέτης, κατέληξε στο συμπέρασμα ότι οι προτεινόμενες βελτιώσεις που αφορούν στη μορφή του νεότερου κτιρίου δεν περιορίζουν, αλλά επαυξάνουν τον όγκο του, μέσω της δημιουργίας προπύλου στην είσοδο και υπογείου στη βόρεια όψη, ενώ αναφορικά με την αποκατάσταση των παλαιότερων κτισμάτων δεν υποβλήθηκε νέα πρόταση, εφόσον δεν έχει προηγηθεί η απαιτούμενη αρχαιολογική έρευνα. Η Δ.Β.Μ.Α. διατύπωσε την άποψη ότι η προτεινόμενη επέμβαση συνιστά έργο μεγάλης κλίμακας που θα καταλήξει στη δημιουργία ογκώδους κτιρίου, εντελώς ασύμβατου με τη φυσιογνωμία της περιοχής και τα λιτά μοναστικά πρότυπα. Εξάλλου, κατά τη συζήτηση ενώπιον του Κ.Α.Σ. οι εκπρόσωποι της αιτούσας διευκρίνισαν ότι η προσπάθεια να ενταχθούν χρήσεις στο σύγχρονο κτίριο υπαγορεύεται από την ανάγκη να ελαφρυνθεί το αναστηλούμενο κτίριο, όπως και ότι η νέα μελέτη προβλέπει την απλούστευση της όψης του κτιρίου, την κατάργηση των ψευδοκαμαρών και την επέκταση του κτιρίου προς τα πίσω, προς το δάσος, χωρίς αυτή να είναι ορατή και να επιφέρει πρόσθετο όγκο στον αύλειο χώρο της Μονής. Από τους εκπροσώπους της αιτούσας επισημάνθηκαν περαιτέρω η έλλειψη χώρων φιλοξενίας προσκυνητών και το εν γένει κτιριακό πρόβλημα των 28 μοναχών της Μονής. Μέλη του Κ.Α.Σ. επεσήμαναν ότι, παρά τις μεγάλες διαστάσεις του νεότερου κτιρίου, υπάρχει πολύ μικρός αριθμός κελιών καθώς και ότι ο μεγαλύτερος χώρος προορίζεται για εργαστήρια και γραφεία. Τελικά, με την παραπάνω 14/2.3.2010 πράξη του, το Κ.Α.Σ. γνωμοδότησε αρνητικά επί της αιτήσεως θεραπείας της αιτούσας, με την αιτιολογία ότι η ζητούμενη προσθήκη στο υφιστάμενο νέο κτίριο θα αποτελέσει επέμβαση μεγάλης κλίμακας, η οποία δεν είναι δυνατόν να ενταχθεί στη φυσιογνωμία της περιοχής και στα λιτά μοναστικά πρότυπα και η οποία θα επιφέρει έμμεση βλάβη στο σημαντικό μεταβυζαντινό μνημείο. Ακολούθησε η έκδοση της προσβαλλόμενης ΥΠΠΟ/ΓΔΑΠΚ/ΑΡΧ/Β1/Φ49/ 63937/2957/1.7.2010 απόφασης του Υπουργού Πολιτισμού και Τουρισμού, με την οποία απορρίφθηκε η αίτηση θεραπείας της αιτούσας για την προσθήκη στο υφιστάμενο νέο κτίριο με την ίδια αιτιολογία.

4. Επειδή, με την αίτηση προβάλλεται ότι η προσβαλλόμενη απόφαση αιτιολογείται πλημμελώς διότι σε αυτήν δεν εντοπίζεται ούτε στοιχειώδης περιγραφή του προστατευτέου μνημείου, ειδικά σε σχέση με τα χαρακτηριστικά του που θίγονται από το σχεδιαζόμενο έργο, δεν γίνεται περιγραφή του έργου αυτού, δεν εξειδικεύεται ποιά χαρακτηριστικά του το χαρακτηρίζουν “έργο μεγάλης κλίμακας” και “μη συμβατό με τα λιτά μοναστικά πρότυπα” και δεν λαμβάνεται υπόψη το δικαίωμα στέγασης των μοναχών που εγκαταβιούν στη Μονή. Περαιτέρω προβάλλεται ότι κατά πλάνη περί τα πράγματα η Διοίκηση θεώρησε ότι το έργο θα επιφέρει βλάβη στο μνημείο, διότι δεν ελήφθη υπόψιν ότι το νέο κτίριο βρίσκεται σε αρκετή απόσταση από αυτό, ότι η ζητούμενη επέκταση δεν αποτελεί νέα επέμβαση, αλλά προέκταση του υφιστάμενου ημιτελούς κτιρίου κατά πλάτος 6,2 μ. και καθ’ ύψος 1,5 μ., ότι η εν λόγω επέκταση δεν θα είναι ορατή από το μνημείο, λόγω της θέσης της στο πίσω μέρος του υφιστάμενου κτιρίου, καθώς και ότι η επέκταση θα είναι όμοιας μορφής με το υπάρχον κτίριο. Όπως προκύπτει από τα στοιχεία που παρατέθηκαν στην προηγούμενη σκέψη, η τροποποιημένη μελέτη που κατέθεσε η αιτούσα με την 44/19.9.2008 αίτηση θεραπείας αφορά την επέκταση του νεότερου κτιρίου, δηλαδή του κατασκευασμένου αυθαιρέτως και χωρίς έγκριση του Υπουργείου Πολιτισμού τη δεκαετία του 1970 νοτιοδυτικού κτίσματος, προς τη δυτική πλευρά και όχι προς τον αύλειο χώρο της Μονής, όπως προέβλεπε η αρχική μελέτη, καθώς και την απλούστευση της όψης του, με την κατάργηση των ψευδοκαμαρών, σε συμμόρφωση με τον 6ο όρο της ΥΠΠΟ/ΔΑΒΜΜ/95662π.ε./3563/7.11.2008 απόφασης του Υπουργού Πολιτισμού. Τα μορφολογικά χαρακτηριστικά και οι διαστάσεις τόσο του μεταβυζαντινού μνημείου όσο και του κτίσματος του έτους 1970 παρατέθηκαν και αξιολογήθηκαν αναλυτικά στην 20/1.7.2008 γνωμοδότηση του Κ.Α.Σ., στην οποία αναφέρεται μεν ότι το κτίσμα αυτό, ακόμη και με την υφιστάμενη μορφή του, λόγω των χαρακτηριστικών και του μεγέθους του, που ανέρχεται σε 6,5μ.Χ50μ., διασπά το ήρεμο τοπίο στο οποίο εντάσσεται το μνημείο και αντίκειται στο τετράπλευρο σχήμα του αρχικού μοναστικού συγκροτήματος, περαιτέρω όμως υιοθετείται ως αποδεκτή λύση η αποπεράτωσή του προκειμένου να εξυπηρετηθούν οι στεγαστικές ανάγκες των μοναχών, ενώ αποκρούεται μόνον η επέκτασή του, με διπλασιασμό του πλάτους του, από 6,5μ. σε 12μ. και αύξηση του ύψους του κατά 1,5μ., για να αποφευχθεί η περαιτέρω επιβάρυνση του περιβάλλοντος χώρου του μνημείου. Εξάλλου, η λύση της διατήρησης του επίμαχου κτίσματος χάριν των στεγαστικών αναγκών της αιτούσας, παρά την επιβάρυνση του περιβάλλοντος χώρου του μοναστικού συγκροτήματος, αναφέρεται ως ενδεικνυόμενη και στην ΥΠΠΟ/ΔΑΒΜΜ/ 116187/4187/6.2.2009 πράξη της Προϊσταμένης της Διεύθυνσης Αναστήλωσης Βυζαντινών και Μεταβυζαντινών Μνημείων, στην οποία, ωστόσο, επισημαίνεται ότι η τροποποιημένη μελέτη επέκτασης που υπέβαλε με την αίτηση θεραπείας της η αιτούσα «διπλασιάζει τον όγκο του υφιστάμενου κτιρίου και οι αναλογίες του απέχουν πολύ από αυτές των υπολοίπων πτερύγων». Συναφώς, σύμφωνα με τις επισημάνσεις της Διεύθυνσης Βυζαντινών και Μεταβυζαντινών Αρχαιοτήτων που διαλαμβάνονται στην 14/2.3.2010 γνωμοδότηση του Κ.Α.Σ., η επέκταση του νέου κτιρίου που αποτελεί αντικείμενο της αιτήσεως θεραπείας και της τροποποιημένης μελέτης όχι μόνον δεν περιορίζει τον όγκο του κτιρίου αυτού, αλλά, αντιθέτως, τον επαυξάνει, με τη δημιουργία προπύλου στην είσοδο και υπογείου στη βόρεια όψη. Τέλος, στο ανωτέρω πρακτικό του Κ.Α.Σ. γίνεται ειδική μνεία της εγγύτητας του επίμαχου κτιρίου με το μεταβυζαντινό μνημείο και του γεγονότος ότι το μεγαλύτερο μέρος του κτιρίου αυτού προορίζεται για εργαστήρια και γραφεία. Από τα παραπάνω προκύπτει ότι για την απόρριψη του αιτήματος επέκτασης του νεόδμητου κτιρίου, η οποία εχώρησε με την έκδοση της προσβαλλόμενης πράξης, αξιολογήθηκαν από πλευράς όγκου, θέσης και μορφολογικών χαρακτηριστικών τόσο το διασωζόμενο τμήμα του μοναστικού συγκροτήματος και το νεόδμητο νοτιοδυτικό κτίριο, του οποίου ζητείται η επέκταση, όσο και η ίδια η επιδιωκόμενη με την τροποποιημένη μελέτη επέκταση αυτού προς τη δυτική πλευρά, ενώ μελετήθηκαν διεξοδικά οι αναλογίες των κτισμάτων και η επίδραση της μελετώμενης επέκτασης στο μνημείο και το άμεσο περιβάλλον του, η οποία αποκρούσθηκε διότι κρίθηκε ότι επιφέρει διπλασιασμό του κτιρίου αυτού και μάλιστα επαυξάνει τον όγκο του σε σχέση με την πρόταση που είχε για πρώτη φορά εξετασθεί και απορριφθεί από τον Υπουργό Πολιτισμού. Από τα ίδια στοιχεία προκύπτει επίσης ότι οι στεγαστικές ανάγκες των μοναχών όχι μόνο ελήφθησαν υπόψη αλλά αποτέλεσαν και το βαρύνον κριτήριο για να μην κριθεί ως κατεδαφιστέο το παραπάνω νεόδμητο κτίριο, παρά την δυσαρμονία του προς το μεταβυζαντινό μνημείο, η οποία επισημάνθηκε σε όλες τις γνωμοδοτήσεις των αρμόδιων οργάνων και παρά το γεγονός ότι το εν λόγω κτίριο πρόκειται να στεγάσει κατά κύριο λόγο εργαστήρια και γραφεία και όχι χώρους διαμονής. Με τα δεδομένα αυτά, η προσβαλλόμενη απόφαση αιτιολογείται νομίμως και οι αντίθετοι ισχυρισμοί που προβάλλει η αιτούσα πρέπει να απορριφθούν ως αβάσιμοι.

5. Επειδή, περαιτέρω, προβάλλεται ότι η προσβαλλόμενη πράξη είναι ακυρωτέα διότι αντίκειται στην προστατευόμενη από το άρθρο 13 του Συντάγματος θρησκευτική ελευθερία, εφόσον η Διοίκηση, κατά την απόρριψη του αιτήματος της αιτούσας για επέκταση του επίμαχου ημιτελούς κτιρίου, παρέλειψε να αξιολογήσει τον χαρακτήρα του μνημείου ως χώρου θρησκευτικής λατρείας, δεδομένης της ανεπάρκειας των χώρων στέγασης των μοναχών, ορισμένοι από τους οποίους διαμένουν σε εμπορευματοκιβώτια (containers), αλλά και των χώρων φιλοξενίας προσκυνητών. Όπως, όμως, προκύπτει από τα στοιχεία του φακέλου, αλλά αναπτύσσεται και στην προηγούμενη σκέψη, με την προσβαλλόμενη απόφαση απορρίφθηκε μόνον η πρόταση περαιτέρω επέκτασης του νοτιοδυτικού κτιρίου που κατασκευάσθηκε χωρίς άδεια τη δεκαετία του 1970, κατά τα λοιπά δε προβλέφθηκε η αποπεράτωση τόσο του εν λόγω κτιρίου, ενόψει των στεγαστικών αναγκών των μοναχών, όσο και η αναστήλωση των πτερύγων των παλαιών κελιών που αποτελούν τμήμα του μεταβυζαντινού μνημείου. Εξάλλου, όπως επισημαίνεται στην 14/2.3.2010 γνωμοδότηση του Κ.Α.Σ., το μεγαλύτερο τμήμα της ζητούμενης επέκτασης του νέου κτιρίου προορίζεται για εργαστήρια και γραφεία, ενώ, κατά τη διαβεβαίωση μέλους της μοναστικής αδελφότητας της αιτούσας που διαλαμβάνεται στο 20/1.7.2008 πρακτικό του Κ.Α.Σ., τα κελιά και ο βασικός χώρος λειτουργίας της μονής θα βρίσκονται στο τετράπλευρο συγκρότημα του μεταβυζαντινού μνημείου, το οποίο θα αναστηλωθεί. Με τα δεδομένα αυτά, δεν συντρέχει παραβίαση ούτε του δικαιώματος εγκαταβίωσης των μοναχών της αιτούσας Ι. Μονής, ούτε του δικαιώματος άσκησης της θρησκευτικής λατρείας, το οποίο κατοχυρώνεται στο άρθρο 13 παρ. 2 του Συντάγματος, και ο λόγος ακυρώσεως με τον οποίο προβάλλεται το αντίθετο πρέπει να απορριφθεί.

Δ ι ά τ α ύ τ α

Απορρίπτει την αίτηση.

Επιβάλλει στην αιτούσα τη δικαστική δαπάνη του Δημοσίου, που ανέρχεται σε τετρακόσια εξήντα (460) ευρώ.

Η διάσκεψη έγινε στην Αθήνα στις 18 Μαΐου 2015

Η Πρόεδρος του Ε´ ΤμήματοςΗ Γραμματέας

Αγγ. ΘεοφιλοπούλουΕιρ. Δασκαλάκη

και η απόφαση δημοσιεύθηκε σε δημόσια συνεδρίαση στις 29 Δεκεμβρίου 2017.

Ο Πρόεδρος του Ε´ ΤμήματοςΗ Γραμματέας

Αθ. ΡάντοςΜ. Βλασερού

./.
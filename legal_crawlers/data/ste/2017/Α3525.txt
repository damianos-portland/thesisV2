Α3525/2017
Γ' Τμήμα
Απόφαση
29/12/2017
Αίτηση ακυρώσεως
Ε3636/2014
Πενταμελής
ECLI:EL:COS:2017:1229A3525.14E3636
******
******

Αριθμός 3525/2017

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Γ΄

Συνεδρίασε δημόσια στο ακροατήριό του στις 12 Φεβρουαρίου 2015, με την εξής σύνθεση: Δ. Σκαλτσούνης, Σύμβουλος της Επικρατείας, Προεδρεύων, σε αναπλήρωση της Προέδρου του Τμήματος και του αρχαιοτέρου του Συμβούλου, που είχαν κώλυμα, Μ. Σταματελάτου, 
Θ. Τζοβαρίδου, Σύμβουλοι, Π. Τσούκας, Γ. Ζιάμος, Πάρεδροι. Γραμματέας ο Ν. Βασιλόπουλος.

Για να δικάσει την από 23 Οκτωβρίου 2014 αίτηση:

του Α. Α., ο οποίος παρέστη με τον δικηγόρο Σπυρίδωνα Κωνσταντόπουλο (Α.Μ. 2809 Δ.Σ. Θεσσαλονίκης), που τον διόρισε με πληρεξούσιο,

κατά του Πανεπιστημίου Μακεδονίας, το οποίο παρέστη με τον Θωμά Καζάκο, Πάρεδρο του Νομικού Συμβουλίου του Κράτους.

Με την αίτηση αυτή ο αιτών επιδιώκει να ακυρωθεί η υπ’ αριθ. 3/2014 απόφαση του Πειθαρχικού Συμβουλίου των μελών Δ.Ε.Π. των Ανωτάτων Εκπαιδευτικών Ιδρυμάτων και κάθε άλλη σχετική πράξη ή παράλειψη της Διοικήσεως.

Οι πληρεξούσιοι των διαδίκων δήλωσαν, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσουν.

Η εκδίκαση άρχισε με την ανάγνωση της εκθέσεως της εισηγήτριας, Συμβούλου Θ. Τζοβαρίδου.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της υπό κρίση αιτήσεως έχει καταβληθεί το νόμιμο παράβολο (1369098 και 3889773/2014 γραμμάτια παραβόλου).

2. Επειδή, με την αίτηση αυτή ζητείται η ακύρωση της 3/10.3.2014 αποφάσεως του Πειθαρχικού Συμβουλίου των μελών του Διδακτικού Ερευνητικού Προσωπικού (ΔΕΠ) των Ανωτάτων Εκπαιδευτικών Ιδρυμάτων (Γ΄ ..../2014), με την οποία επιβλήθηκε στον αιτούντα, αναπληρωτή καθηγητή του Τμήματος Οργάνωσης και Διοίκησης Επιχειρήσεων του Πανεπιστημίου Μακεδονίας, οριστική παύση.

3. Επειδή, στον ν. 249/1976 «Περί Πειθαρχικού Συμβουλίου Καθηγητών και Υφηγητών των Ανωτάτων Εκπαιδευτικών Ιδρυμάτων» 
(Α΄ 7) ορίζεται στο άρθρο 1 ότι: «Οι καθηγηταί και υφηγηταί των Ανωτάτων Εκπαιδευτικών Ιδρυμάτων περί ων το άρθρον 16 παρ. 5 του Συντάγματος δύνανται να παυθούν μόνον ένεκα ποινικής καταδίκης ή βαρέος πειθαρχικού παραπτώματος ή νόσου ή αναπηρίας ή υπηρεσιακής ανεπάρκειας κατόπιν αποφάσεως του δια του παρόντος νόμου προβλεπομένου συμβουλίου και κατά τα εν τοις επομένοις άρθροις οριζόμενα», στο άρθρο 2 ότι: «Το κατά τον παρόντα νόμον Συμβούλιον αποτελείται εκ των Προέδρων του Συμβουλίου της Επικρατείας, του Αρείου Πάγου, του Ελεγκτικού Συνεδρίου, της Ακαδημίας Αθηνών και του Πρυτάνεως ή του επέχοντος θέσιν Πρυτάνεως του Ανωτάτου Εκπαιδευτικού Ιδρύματος εις το οποίον ανήκει ο παραπεμπόμενος…. 
Εν περιπτώσει ασκήσεως πειθαρχικής διώξεως κατά καθηγητού ή υφηγητού Ανωτάτου Εκπαιδευτικού Ιδρύματος, το Συμβούλιον ασκεί αρμοδιότητα Πειθαρχικού Συμβουλίου…», στο άρθρο 3 ότι: «Οι καθηγηταί και υφηγηταί των Ανωτάτων Εκπαιδευτικών Ιδρυμάτων παύονται υποχρεωτικώς ένεκα καταδίκης δι’ ους λόγους και οι δικαστικοί λειτουργοί. Η σχετική απόφασις πέμπεται αμελλητί υπό του Υπουργού Εθνικής Παιδείας και Θρησκευμάτων ή του Πρυτάνεως εις το κατά το άρθρον 2 του παρόντος Συμβούλιον», στο άρθρο 5 ότι: «Η πειθαρχική ποινή της οριστικής παύσεως επιβάλλεται εις ιδιαιτέρως βαρείας περιπτώσεις πειθαρχικών παραπτωμάτων, περί ων το άρθρο 326 του Ν. 5343/1932 «περί Οργανισμού του Πανεπιστημίου Αθηνών», άτινα ως εκ των συνθηκών υφ’ ας διαπράττονται και του διαπιστουμένου βαθμού υπαιτιότητος του διωκομένου μαρτυρούν παρ’ αυτώ έλλειψιν συνειδήσεως των βασικών αυτού υποχρεώσεων ως Καθηγητού ή Υφηγητού ή εκθέτουν σοβαρώς το γόητρον του Σώματος των ακαδημαϊκών διδασκάλων», στο άρθρο 7 ότι «1. Η πειθαρχική δίωξις ασκείται είτε υπό του Πρυτάνεως ή του επέχοντος θέσιν Πρυτάνεως ή υπό των νομίμων αυτών αναπληρωτών του Ανωτάτου Εκπαιδευτικού Ιδρύματος εις το οποίον ανήκει ο παραπεμπόμενος, είτε υπό του Υπουργού Εθνικής Παιδείας και Θρησκευμάτων δια του Πρυτάνεως …2…», στο άρθρο 9 ότι: «Από της δημοσιεύσεως του παρόντος αι πειθαρχικαί διατάξεις του Νόμου 5343/1932 «Περί οργανισμού του Πανεπιστημίου Αθηνών» και του Π.Δ. από 12/26.7.1933 «περί της πειθαρχικής διώξεως και της τηρητέας διαδικασίας ενώπιον των κατά τα άρθρα 327 και 328 Πειθαρχικών Συμβουλίων του Πανεπιστημίου Αθηνών» εφαρμόζονται επί των καθηγητών και υφηγητών απάντων των Ανωτάτων Εκπαιδευτικών Ιδρυμάτων, ως τροποποιούνται υπό του παρόντος καταργουμένης πάσης ετέρας γενικής ή ειδικής διατάξεως αναφερομένης εις θέματα ρυθμιζόμενα υπό των ανωτέρω νομοθετημάτων υπό του παρόντος νόμου». Περαιτέρω, στο άρθρο 326 του ν. 5343/1932 (Α΄ 86) ορίζεται ότι: «Εάν τακτικός ή έκτακτος καθηγητής του Πανεπιστημίου παραβαίνη τα εαυτού καθήκοντα, εάν επιδεικνύη ραθυμίαν ή κουφότητα ασύγγνωστον περί την εκπλήρωσιν αυτών, εάν επιδεικνύη διαγωγήν απάδουσαν εις την αξιοπρέπειαν του πανεπιστημιακού λειτουργού, εάν αυτοβούλως εγκαταλείψη την θέσιν αυτού, τιμωρείται πειθαρχικώς δι’ εγγράφου επιπλήξεως, δια προστίμου ουχί κατωτέρου του δεκάτου ουδ’ ανωτέρου ολοκλήρου του μηνιαίου μισθού, δια προσωρινής απολύσεως από ενός μηνός μέχρις ενός έτους ή δι’ οριστικής απολύσεως», ενώ στο άρθρο 332 παρ. 1 του ίδιου νόμου ορίζεται ότι: «Τα πειθαρχικά παραπτώματα παραγράφονται μετά πενταετίαν, εκτός εάν αποτελώσι και αξιοποίνους πράξεις, οπότε δεν παραγράφονται πρό της συμπληρώσεως της υπό του ποινικού νόμου οριζομένης παραγραφής. Η παραγραφή διακόπτεται, εφαρμοζομένων αναλόγως των περί διακοπής της παραγραφής αξιοποίνων πράξεων διατάξεων του ποινικού νόμου». Τέλος, στο από 12.7.1933 π.δ. «Περί της πειθαρχικής διώξεως και της τηρητέας διαδικασίας ενώπιον των κατά τα άρθρα 327 και 328 νόμου 343 πειθαρχικών συμβουλίων 
(Α΄ 225/26.7.1933) ορίζεται στο άρθρο 5 ότι: «Το Πειθαρχικόν Συμβούλιον επιλαμβάνεται της πειθαρχικής διώξεως είτε αυτεπαγγέλτως είτε κατόπιν αιτήσεως του πρυτάνεως κατ’ εντολήν του Υπουργού ή άνευ εντολής ενεργούντος περιεχούσης τα αποτελούντα το πειθαρχικόν παράπτωμα περιστατικά. Μετά της αιτήσεως ταύτης υποβάλλονται και τα τυχόν υπάρχοντα στοιχεία τα υποστηρίζοντα αυτήν. Ο Πρόεδρος του Συμβουλίου λαβών την αίτησιν ορίζει εισηγητήν εκ των μελών του Συμβουλίου….», στο άρθρο 6 ότι: «Το Πειθαρχικόν Συμβούλιον διασκεπτόμενον εντός πέντε ημερών από της υποβολής της δικογραφίας υπό του εισηγητού δικαιούται … εάν ήθελε κρίνη ώριμον την υπόθεσιν να διατάξη την προς απολογίαν κλήτευσιν του εγκαλουμένου εν συνεδριάσει καθ’ ημέραν και ώραν υπό του ιδίου Συμβουλίου οριζομένην. Η κλήσις εις απολογίαν καθορίζουσα λεπτομερώς το αποδιδόμενον πειθαρχικόν αδίκημα επιδίδεται … εις χείρας του διωκομένου … Η απολογία υποβάλλεται εγγράφως ή και προφορικώς ενώπιον του Συμβουλίου συνεδριάζοντος. Ο εγκαλούμενος δύναται να παρασταθή κατά την συζήτησιν της κατ’ αυτού κατηγορίας και διά πληρεξουσίου….», και στο άρθρο 7 ότι: «Μετά την απολογίαν του εγκαλουμένου…το Συμβούλιον αποφασίζει επί της κατηγορίας δια φανεράς ψηφοφορίας και δι’ απολύτου πλειοψηφίας του συνόλου των μελών του. Η απόφασις περιέχουσα τον τόπον και χρόνον της εκδόσεως, την σύνθεσιν του δικάσαντος συμβουλίου, το ονοματεπώνυμον και τον βαθμόν του διωκομένου, το πειθαρχικόν αδίκημα, την απολογίαν και την προφορικήν αυτής υποστήριξιν ή την μη υποβολήν απολογίας… το αιτιολογικόν της αποφάσεως, τον τρόπον του καταρτισμού της πλειοψηφίας και την απαλλαγήν του εγκαλουμένου ή την επιβαλλομένην αυτώ ποινήν… απαγγέλλεται δε δημοσία και δημοσιεύεται δια της Εφημερίδος της Κυβερνήσεως…». Εξάλλου, με τα άρθρα 37 παρ. 1 και 60 παρ. 1 του κυρωθέντος με το άρθρο πρώτο του ν. 1756/1988 Κώδικα οργανισμού δικαστηρίων και κατάσταση δικαστικών λειτουργών (Α΄ 35) ορίζονται τα εξής: Άρθρο 37 παρ. 1: «Δεν διορίζεται δικαστικός λειτουργός: α) … δ) Εκείνος που καταδικάστηκε αμετάκλητα σε ποινή στερητική της ελευθερίας μεγαλύτερη από τρεις μήνες για αδίκημα που τελέστηκε με δόλο. ε) Εκείνος που καταδικάστηκε αμετάκλητα σε οποιαδήποτε ποινή, για … δωροδοκία (άρθρα 235-237 Π.Κ.), …». Άρθρο 60: «1. Εκτός από την περίπτωση της επιβολής πειθαρχικής ποινής οριστικής παύσης λόγω πειθαρχικού παραπτώματος, ο δικαστικός λειτουργός παύεται οριστικά: 
α) … β) αν καταδικάστηκε αμετάκλητα σε ποινή στερητική της ελευθερίας ανώτερη των τριών μηνών για αδίκημα που τελέστηκε με δόλο, γ) αν καταδικάστηκε αμετάκλητα σε οποιαδήποτε ποινή, για αδίκημα από τα αναφερόμενα στο άρθρο 37 παρ. 1 περίπτωση ε΄. 2….6. Ο πρόεδρος του δικαστηρίου ορίζει δικάσιμο στην οποία καλείται ο δικαστικός λειτουργός με κλήση που περιέχει το λόγο της εισαγωγής του για παύση, καθώς και λεπτομερώς τα πραγματικά περιστατικά που συνιστούν το λόγο αυτό…».

4. Επειδή, σε περιπτώσεις δικαστικών λειτουργών, έχουν κριθεί ως προς τις ανωτέρω κρίσιμες και αναλογικά εφαρμοζόμενες εν προκειμένω διατάξεις του άρθρου 60 παρ. 1 β του ν. 1756/1988 τα εξής: Σε περίπτωση αμετάκλητης καταδίκης δικαστικού λειτουργού είτε σε ποινή στερητική της ελευθερίας ανώτερη των τριών μηνών για αδίκημα που τελέσθηκε με δόλο είτε σε στέρηση των πολιτικών του δικαιωμάτων, το αρμόδιο δικαστήριο, το οποίο επιλαμβάνεται κατόπιν εγγράφου του Υπουργού Δικαιοσύνης, προκειμένου να χωρήσει ή μη στην οριστική παύση του δικαστικού λειτουργού, αποφασίζει, λαμβάνοντας μεν, πρωτίστως, υπόψη τις ανωτέρω αμετάκλητες ποινικές καταδίκες, περαιτέρω, όμως, εκτιμώντας και τις συντρέχουσες κάθε φορά περιστάσεις, ιδίως δε, τη φύση, τη βαρύτητα, την ιδιαίτερη απαξία και τις εν γένει συνθήκες τελέσεως του αδικήματος, καθώς και την όλη υπηρεσιακή εικόνα του συγκεκριμένου δικαστικού λειτουργού (ΣτΕ 1503-4/2014 Ολ., πρβλ. ΣτΕ Ολ. 23/2007). Εξάλλου, από τις ανωτέρω διατάξεις των άρθρων 5 και 6 του π.δ. από 12/26.7.1933 συνάγεται ότι τόσο το παραπεμπτήριο έγγραφο, όσο και η κλήση σε απολογία του διωκομένου οφείλουν να μνημονεύουν το αποδιδόμενο πειθαρχικό παράπτωμα – αδίκημα, καθώς και τα πραγματικά περιστατικά που στοιχειοθετούν αυτό, έστω και κατά παραπομπή σε έτερο έγγραφο, σε πλήρη γνώση του οποίου, πάντως, να προκύπτει ότι τελεί εγκαίρως ο διωκόμενος (πρβλ. Σ.τ.Ε. 4333/2014, 2109/2014, 357/2013, 1454/2005).

5. Επειδή, όπως προκύπτει από τα στοιχεία του φακέλου, με την 20242/2008 απόφαση του Β΄ Τριμελούς Πλημμελειοδικείου Θεσσαλονίκης ο αιτών καταδικάστηκε σε ποινή φυλάκισης δύο (2) ετών με τριετή αναστολή, για το αδίκημα της παθητικής δωροδοκίας κατ’ εξακολούθηση. Με την Φ. 120.67/28/28840/Β2/13.4.2009 απόφαση του Υπουργού Εθνικής Παιδείας και Θρησκευμάτων, διαπιστώθηκε, κατ’ εφαρμογή της διάταξης του άρθρου 7 του ν. 249/1976 σε συνδυασμό με το άρθρο 331 του ν. 5343/1932 (όπως η παρ. 2 αυτού τροποποιήθηκε με το άρθρο 24 του ν. 2721/1999 – Α΄ 112 ), ότι ο αιτών έχει τεθεί εκτός καθηκόντων που απορρέουν από τη θέση του ως μέλους ΔΕΠ του ως άνω Ιδρύματος. Κατόπιν εφέσεως του αιτούντος, εξεδόθη η 520/2010 απόφαση του Τριμελούς Εφετείου Θεσσαλονίκης, με την οποία αυτός καταδικάστηκε σε ποινή φυλάκισης δεκαοκτώ (18) μηνών με τριετή αναστολή για το αδίκημα της παθητικής δωροδοκίας κατ’ εξακολούθηση. Η απόφαση αυτή αναιρέθηκε με την 1801/2010 απόφαση του Ε΄ Ποινικού Τμήματος του Αρείου Πάγου, κατόπιν δε παραπομπής της υπόθεσης για νέα συζήτηση στο Τριμελές Εφετείο Θεσσαλονίκης, εξεδόθη η 2137/2011 απόφαση του αυτού Δικαστηρίου, με την οποία αυτός καταδικάστηκε σε ποινή φυλάκισης δεκαοκτώ (18) μηνών με τριετή αναστολή για το αδίκημα της παθητικής δωροδοκίας κατ’ εξακολούθηση, ενώ αίτηση αναίρεσης κατ’ αυτής απορρίφθηκε με την 1625/2011 απόφαση του Ε΄ Ποινικού Τμήματος του Αρείου Πάγου. Εξάλλου, κατόπιν της ανωτέρω 520/2010 αποφάσεως του Τριμελούς Εφετείου Θεσσαλονίκης, με το από 28.4.2010 (αρ. πρωτ. 5529) παραπεμπτήριο έγγραφο του Πρύτανη του Πανεπιστημίου Μακεδονίας, ασκήθηκε πειθαρχική δίωξη κατά του αιτούντος, διότι 
«.. υπέπεσε στο πειθαρχικό παράπτωμα που προβλέπεται από το άρθρο 326 του Ν. 5343/1932 "Περί Οργανισμού του Πανεπιστημίου Αθηνών" (ΦΕΚ Α΄ - 85), ήτοι επέδειξε διαγωγή εντός του Πανεπιστημίου … απάδουσα στην αξιοπρέπεια του πανεπιστημιακού λειτουργού, που συνίσταται στη διάπραξη του εγκλήματος της παθητικής δωροδοκίας κατ’ εξακολούθηση. Ειδικότερα, όντας αναπληρωτής Καθηγητής του Πανεπιστημίου …, ενόψει της εξετάσεως του μαθήματος των μαθηματικών, που θα διεξαγόταν τον Οκτώβριο του 2003, ζήτησε και έλαβε από τις φοιτήτριες Α. Β. και Γ. Λ., τα ποσά των 250 € και 300 €, αντίστοιχα, με τη μεσολάβηση του Α. Τ., προκειμένου να τις περάσει στο μάθημα των μαθηματικών, κατά τις προσεχείς εξετάσεις, πράγμα που τελικά έγινε, βαθμολογώντας την Α. Β. με "6" και την Γ. Λ. με "8"». Ακολούθως, εξεδόθη το από 12.7.2012 (αρ. πρωτ. 5302) παραπεμπτήριο έγγραφο του Πρύτανη, στο οποίο διαλαμβάνονται τα εξής: «… ΙΙ. Λαμβάνοντας υπόψη: Την υπ’ αριθμ. 2137/2011 απόφαση του Τριμελούς Εφετείου Θεσσαλονίκης –η οποία κατέστη αμετάκλητη με τη δημοσίευση στις 
16.11.2011 της υπ’ αριθμ. 1625/2011 απόφασης του Αρείου Πάγου …– με την οποία ο Αναπληρωτής Καθηγητής Α. Α. του Χ. του Τμήματος Οργάνωσης και Διοίκησης Επιχειρήσεων του Πανεπιστημίου μας, κηρύχθηκε ένοχος για τη διάπραξη του εγκλήματος της παθητικής δωροδοκίας κατ’ εξακολούθηση (άρθρα 98, 235 Π.Κ.) και καταδικάστηκε σε φυλάκιση δεκαοκτώ (18) μηνών με τριετή αναστολή. Επειδή … συνάγεται ότι η αμετάκλητη ποινική καταδίκη μέλους Δ.Ε.Π. των Α.Ε.Ι., σε οποιαδήποτε ποινή για αδίκημα από τα αναφερόμενα στο άρθρο 37 παρ. 1 περιπτ. ε του ν. 1756/1988, μεταξύ των οποίων και το αδίκημα της δωροδοκίας (άρθρο 235 Π.Κ.), συνιστά λόγο υποχρεωτικής οριστικής παύσης αυτού με απόφαση του Πειθαρχικού Συμβουλίου Μελών Δ.Ε.Π. των Α.Ε.Ι. …». Με το εν λόγω από 12.7.2012 παραπεμπτήριο έγγραφο, το οποίο επιδόθηκε νομίμως στον αιτούντα (βλ. από 17.7.2012 9966β έκθεση επίδοσης της Δικαστικής Επιμελήτριας του Πρωτοδικείου Δράμας, Σ. Κ. – Β.), αυτός παραπέμφθηκε στο αρμόδιο Πειθαρχικό Συμβούλιο, το οποίο, με την 8/18.2.2013 απόφασή του, αποφάσισε –κατόπιν μνείας των ανωτέρω παραπεμπτηρίων και των αποφάσεων των ποινικών δικαστηρίων με τελευταίες τις 2137/2011 του Τριμελούς Εφετείου Θεσσαλονίκης και 1625/2011 του Αρείου Πάγου– να καλέσει τον αιτούντα σε έγγραφη ή προφορική απολογία, με τις εξής σκέψεις: «Κατόπιν των ανωτέρω και ιδίως του ότι ο εγκαλούμενος καταδικάσθηκε αμετακλήτως για παθητική δωροδοκία κατ’ εξακολούθηση, το Συμβούλιο κρίνει ότι πρέπει να παραπεμφθεί ο εγκαλούμενος ενώπιον του Συμβουλίου για τα μέλη Δ.Ε.Π. των Α.Ε.Ι. για το πειθαρχικό παράπτωμα που συνίσταται σε διαγωγή απάδουσα στην αξιοπρέπεια του πανεπιστημιακού λειτουργού και να κληθεί σε απολογία ενώπιον του Συμβουλίου τούτου…». Εν συνεχεία, ο Πρόεδρος του Πειθαρχικού Συμβουλίου εξέδωσε την από 16.9.2013 πράξη ορισμού ημερομηνίας συνεδριάσεως του Συμβουλίου, τόσο δε η τελευταία αυτή πράξη, όσο και η 8/2013 απόφαση του Πειθαρχικού Συμβουλίου κοινοποιήθηκαν, όπως προκύπτει από την από 17.10.2013 11211β έκθεση επίδοσης της Δικαστικής Επιμελήτριας του Πρωτοδικείου Δράμας, Σ. Κ. – Β., στον αιτούντα, μαζί με την 172/16.9.2013 κλήση σε απολογία του αιτούντος, η οποία είχε ως εξής: «… Σας κοινοποιούμε αντίγραφα α) της από 16.9.2013 πράξης του Προέδρου του Πειθαρχικού Συμβουλίου των μελών του Δ.Ε.Π. των Ανωτάτων Εκπαιδευτικών Ιδρυμάτων και β) της με αριθμό 8/2013 αποφάσεως του ως άνω Πειθαρχικού Συμβουλίου, με την οποία καλείστε να απολογηθείτε ενώπιον του Συμβουλίου αυτού, σύμφωνα με το άρθρο 6 του π.δ/τος 12/26.7.1933 … για τις κατηγορίες που αναφέρονται σ’ αυτήν. …». Ο αιτών υπέβαλε το 212/23.10.2013 απολογητικό υπόμνημα, δια του οποίου α) προέβαλε ένσταση παραγραφής του αποδιδόμενου σ’ αυτόν πειθαρχικού παραπτώματος, β) παρέθεσε απόσπασμα της ήδη τότε απορριφθείσας με την 1625/2011 απόφαση του Αρείου Πάγου αιτήσεώς του για την αναίρεση της 2137/2011 του Τριμελούς Εφετείου Θεσσαλονίκης, όπου παρεπονείτο για παραβίαση της εύλογης διάρκειας της ποινικής δίκης με αναφορά σε σχετική νομολογία του ΕΔΔΑ και γ) επεσήμανε ότι η διενεργηθείσα σχετικώς ΕΔΕ από την καθηγήτρια Π. Ν. – Π. κατέληξε στο συμπέρασμα ότι «ο κατηγορούμενος δεν υπέχει ουδεμία πειθαρχική ευθύνη». Τέλος, όπως προκύπτει από την προσβαλλόμενη απόφαση του Πειθαρχικού Συμβουλίου, ο αιτών παραστάθηκε ενώπιον του Πειθαρχικού Συμβουλίου, ο δε δικηγόρος του αντέκρουσε το κατηγορητήριο.

6. Επειδή, το κατά το άρθρο 2 του ν. 249/1976 Συμβούλιο ασκεί αρμοδιότητα Πειθαρχικού Συμβουλίου, σε περίπτωση ασκήσεως πειθαρχικής διώξεως κατά μέλους ΔΕΠ των ΑΕΙ, καθώς και την αρμοδιότητα απαγγελίας οριστικής παύσης ένεκα καταδίκης, σύμφωνα με τις εφαρμοζόμενες κατά παραπομπή διατάξεις του ν.1756/1988. Εκ τούτου παρέπεται ότι το ως άνω Συμβούλιο επιβάλλει την οριστική παύση ως πειθαρχική ποινή, κατά την προβλεπόμενη στις σχετικές διατάξεις πειθαρχική διαδικασία, ενώ, εξάλλου, το αυτό Συμβούλιο είναι αρμόδιο να απαγγείλει την οριστική παύση μέλους ΔΕΠ των ΑΕΙ κατόπιν αμετάκλητης ποινικής καταδίκης, κατ΄ εφαρμογή των διατάξεων του ν.1756/1988 των προβλεπομένων σχετικώς για τους δικαστικούς λειτουργούς. Στην προκειμένη περίπτωση, από το περιεχόμενο της προσβαλλόμενης απόφασης προκύπτει ότι το εν λόγω Πειθαρχικό Συμβούλιο επελήφθη της υπόθεσης βάσει του πρώτου (αρ. πρωτ. 529/28.4.2010) παραπεμπτηρίου, σύμφωνα με τις πειθαρχικές διατάξεις και την πειθαρχική διαδικασία των μελών ΔΕΠ των ΑΕΙ, ενώ βάσει του δευτέρου (αρ. πρωτ. 5302/12.7.2012) παραπεμπτηρίου εγγράφου προκειμένου να ασκήσει την κατά το άρθρο 3 του ν. 249/1976 αρμοδιότητά του, κατ΄ εφαρμογή των ρητώς αναφερομένων στο έγγραφο αυτό διατάξεων των άρθρων 37 παρ. 1 
περ. ε και 60 παρ. 1 περ. γ του ν. 1756/1988, ενόψει της αμετάκλητης καταδίκης του αιτούντος με την 1625/2011 απόφαση του Αρείου Πάγου. Στη συνέχεια, το Συμβούλιο, αφού εξέθεσε τα πραγματικά περιστατικά, βάσει των οποίων είχε αποδοθεί στον αιτούντα το πειθαρχικό παράπτωμα που προβλέπεται από το άρθρο 326 του ν. 5343/1932 «Περί Οργανισμού του Πανεπιστημίου Αθηνών», έκρινε ότι αυτός είχε υποπέσει στο ως άνω παράπτωμα. Περαιτέρω, έλαβε υπόψη ότι η αμετάκλητη καταδίκη του αιτούντος, κατ΄ εφαρμογή του άρθρου 3 του ν. 249/1976 και των ως άνω διατάξεων του ν. 1756/1988, αποτελεί αυτοτελή και ανεξάρτητο του πειθαρχικού παραπτώματος λόγο, που επισύρει την ποινή της οριστικής παύσης και αποφάνθηκε τελικώς ότι επιβλητέα ποινή είναι η οριστική παύση. Ενόψει τούτων και ανεξαρτήτως του ότι στην προσβαλλόμενη απόφαση περιέχεται η ως άνω κρίση του Συμβουλίου ότι ο αιτών υπέπεσε στο πειθαρχικό παράπτωμα κατά το άρθρο 326 του ν. 5343/1932, εν προκειμένω η επιβολή της οριστικής παύσης στηρίζεται νομίμως και επαρκώς στην εφαρμογή των διατάξεων του άρθρου 3 του ν. 249/1976 και των ως άνω διατάξεων του ν. 1756/1988 (υποχρεωτική παύση ένεκα καταδίκης για τους ίδιους λόγους, όπως και οι δικαστικοί λειτουργοί). Συνεπώς, δεν έσφαλε το Συμβούλιο, κατά την επιβολή της οριστικής παύσης υπό τα ανωτέρω εκτεθέντα, είναι δε απορριπτέα τα περί του αντιθέτου υποστηριζόμενα με την υπό κρίση αίτηση. Ειδικότερα, ανεξαρτήτως του ότι η 172/16.9.2013 κλήση σε απολογία αναφέρεται μόνον στο κατά το άρθρο 326 του ν. 5343/1932 πειθαρχικό παράπτωμα, πάντως ο αιτών ενημερώθηκε για την εφαρμογή των διατάξεων των άρθρων 37 παρ. 1 περ. ε και 60 παρ. 1 περ. γ του ν. 1756/1988 με το δεύτερο 5302/12.7.2012 παραπεμπτήριο, ενώ, μαζί με την ως άνω κλήση σε απολογία κοινοποιήθηκε η προαναφερθείσα 8/2013 απόφαση του εν λόγω Συμβουλίου, στην οποία αναφέρονται το ως άνω παραπεμπτήριο και η 1625/2011 απόφαση του Αρείου Πάγου, με την οποία ο αιτών καταδικάσθηκε αμετακλήτως σε ποινή φυλάκισης δεκαοκτώ (18) μηνών για το έγκλημα της παθητικής δωροδοκίας (την απόφαση αυτή ο αιτών μνημονεύει στο απολογητικό του υπόμνημα). Εξάλλου, ο διωκόμενος υπέβαλε έγγραφη απολογία, παρέστη ενώπιον του Συμβουλίου και δη δια δικηγόρου και δεν προέβαλε κανέναν συναφή ισχυρισμό περί πλημμελούς τηρήσεως του σταδίου της προηγούμενης ακροάσεως. Υπό τα δεδομένα αυτά, κατά την εφαρμογή από το Συμβούλιο των αναλογικώς εν προκειμένω εφαρμοζόμενων άρθρων 37 παρ. 1 και 60 παρ. 1 του 
ν. 1756/1988, δεν προκύπτει παράβαση ουσιώδους τύπου στο στάδιο της προδικασίας, ούτε ότι το Συμβούλιο απέδωσε αυτεπαγγέλτως κατηγορίες στον αιτούντα, καθ΄ υπέρβαση των αρμοδιοτήτων του (πρβλ. Σ.τ.Ε. 4055/2013), χωρίς να τον έχει καλέσει προηγουμένως να απολογηθεί ειδικώς με βάση τις ανωτέρω διατάξεις, είναι δε αβάσιμα και απορριπτέα τα περί του αντιθέτου προβαλλόμενα με την υπό κρίση αίτηση. Εξάλλου, κατά τα διαλαμβανόμενα στην προσβαλλόμενη απόφαση, το Συμβούλιο έκρινε ότι έπρεπε να επιβληθεί η οριστική παύση αφού έλαβε υπόψη ότι η πράξη, για την οποία καταδικάσθηκε αμετακλήτως ο αιτών, μαρτυρεί έλλειψη συνειδήσεως των βασικών καθηκόντων του, ως εκ τούτου δε πλήττει καίρια το κύρος του ίδιου και του Πανεπιστημίου και αφού εκτίμησε την βαρύτητα του αδικήματος, τις συνθήκες τέλεσής του, την 
κατ΄ εξακολούθηση τέλεση αυτού, τον βαθμό υπαιτιότητας του εγκαλουμένου και την ιδιότητα αυτού ως πανεπιστημιακού λειτουργού. 
Η κρίση αυτή της προσβαλλόμενης απόφασης είναι ορθή και νόμιμη, δεν προκύπτει δε ότι το Συμβούλιο υπερέβη τα άκρα όρια της διακριτικής του ευχερείας ούτε ότι παρέβη την αρχή της αναλογικότητας, κατά την εφαρμογή των διατάξεων του ν. 1756/1988, τα δε περί του αντιθέτου προβαλλόμενα είναι αβάσιμα και απορριπτέα. Ειδικότερα, ο λόγος ακυρώσεως ότι κατά παράβαση της αρχής της αναλογικότητας επιβλήθηκε η οριστική παύση ενόψει α) του διαδραμόντος χρόνου από το διαπραχθέν αδίκημα [έντεκα (11) χρόνια] και από την ολοκλήρωση της ποινικής διαδικασίας [τρία (3) χρόνια] και β) του ότι κατά το ανωτέρω χρονικό διάστημα ο ίδιος υπηρετούσε στο Πανεπιστήμιο και εκπλήρωνε τα καθήκοντά του κανονικά, είναι επίσης απορριπτέος ως αβάσιμος, διότι τα ως άνω στοιχεία δεν κλονίζουν την αιτιολογία της προσβαλλόμενης απόφασης, διαμορφωθείσα βάσει των ανωτέρω νομίμων και επαρκών στοιχείων και ενόψει της εκτεθείσας ερμηνείας των διατάξεων άρθρων 37 παρ. 1 και 60 παρ. 1 του ν. 1756/1988, λαμβανομένης υπόψη και της διάρκειας και εξέλιξης της πονικής δίκης. Κατά το μέρος δε που ο ανωτέρω λόγος πλήσσει την ανέλεγκτη ακυρωτικώς ουσιαστική κρίση του Συμβουλίου είναι απορριπτέος ως απαράδεκτος. Τέλος, ενόψει της απαγγελίας της οριστικής παύσης βάσει των ως άνω διατάξεων του 
ν. 1756/1988, η εξέταση του λόγου περί παραγραφής του πειθαρχικού αδικήματος κατέστη αλυσιτελής, όπως ορθώς κρίθηκε με την προσβαλλόμενη απόφαση.

7. Επειδή, κατ΄ ακολουθίαν των ανωτέρω, και δεδομένου ότι δεν προβάλλεται άλλος σαφής και ορισμένος λόγος ακυρώσεως, η κρινόμενη αίτηση πρέπει να απορριφθεί στο σύνολό της.

Δ ι ά τ α ύ τ α

Απορρίπτει την αίτηση.

Διατάσσει την κατάπτωση του παραβόλου.

Επιβάλλει στον αιτούντα τη δικαστική δαπάνη του Πανεπιστημίου Μακεδονίας, η οποία ανέρχεται σε τετρακόσια εξήντα (460) ευρώ.

Η διάσκεψη έγινε στην Αθήνα στις 22 Απριλίου 2015 και η απόφαση δημοσιεύθηκε σε δημόσια συνεδρίαση της 29ης Δεκεμβρίου 2017.

Ο Προεδρεύων ΣύμβουλοςΟ Γραμματέας

Δ. Σκαλτσούνης Ν. Βασιλόπουλος

ΣΤΟ ΟΝΟΜΑ ΤΟΥ ΕΛΛΗΝΙΚΟΥ ΛΑΟΥ

Εντέλλεται προς κάθε δικαστικό επιμελητή να εκτελέσει όταν του το ζητήσουν την παραπάνω απόφαση, τους Εισαγγελείς να ενεργήσουν κατά την αρμοδιότητά τους και τους Διοικητές και τα άλλα όργανα της Δημόσιας Δύναμης να βοηθήσουν όταν τους ζητηθεί.

Η εντολή πιστοποιείται με την σύνταξη και την υπογραφή του παρόντος.

Αθήνα, ..............................................

Η Πρόεδρος του Γ΄ ΤμήματοςΗ Γραμματέας του Γ΄ Τμήματος

./.
Α3506/2017
Δ' Τμήμα
Απόφαση
28/12/2017
Αίτηση ακυρώσεως
Ε127/2015
Πενταμελής
ECLI:EL:COS:2017:1228A3506.15E127
******
******

Β.Κ.(m)

Αριθμός 3506/2017

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Δ΄

Συνεδρίασε δημόσια στο ακροατήριό του στις 24 Οκτωβρίου 2017, με την εξής σύνθεση: Αικ. Χριστοφορίδου, Σύμβουλος της Επικρατείας, Προεδρεύουσα, ελλείποντος Προέδρου του Τμήματος, Β. Κίντζιου, 
Ο. Παπαδοπούλου, Σύμβουλοι, Χ. Ευαγγελίου, Δ. Μαυροπόδη, Πάρεδροι. Γραμματέας η Ι. Παπαχαραλάμπους.

Για να δικάσει την από 10 Ιανουαρίου 2015 αίτηση:

της εταιρείας με την επωνυμία «Μαρίνα Μεσολόγγι ΑΕ», που εδρεύει στο Λιμάνι Μεσολογγίου, η οποία δεν παρέστη,

κατά του Υπουργού Εμπορικής Ναυτιλίας και Αιγαίου και ήδη Ναυτιλίας και Νησιωτικής Πολιτικής, ο οποίος παρέστη με την Αικατερίνη Χουρμούζη, Πάρεδρο του Νομικού Συμβουλίου του Κράτους.

Με την αίτηση αυτή η αιτούσα εταιρεία επιδιώκει να ακυρωθεί η υπ' αριθμ. 8312.49/13/14 απόφαση του Υπουργού Ναυτιλίας και Αιγαίου, κατά το μέρος αυτής που ακύρωσε την υπ' αριθμ. 54/21.5.2014 απόφαση της Λιμενικής Επιτροπής του Λιμενικού Ταμείου Ν. Αιτωλοακαρνανίας και κάθε άλλη σχετική πράξη ή παράλειψη της Διοικήσεως.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Δ. Μαυροπόδη.

Κατόπιν το δικαστήριο άκουσε την αντιπρόσωπο του Υπουργού, η οποία ζήτησε την απόρριψη της υπό κρίση αιτήσεως.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινομένης αιτήσεως έχει καταβληθεί το νόμιμο παράβολο (βλ. υπ’ αριθμ. 1286248 και 3953453/2015 ειδικά έντυπα παραβόλου σειράς Α΄).

2. Επειδή, με την αίτηση αυτή, η αιτούσα εταιρεία, στην οποία έχει παραχωρηθεί η χρήση και εκμετάλλευση του τουριστικού λιμένα Μεσολογγίου, ζητεί την ακύρωση της υπ’ αριθμ. 8312.49/13/14/7.11.2014 αποφάσεως του Υπουργού Ναυτιλίας και Αιγαίου, καθ’ ο μέρος με την απόφαση αυτή ακυρώθηκε η υπ’ αριθμ. 54/21.5.2014 πράξη της Λιμενικής Επιτροπής του Λιμενικού Ταμείου Ν. Αιτωλοακαρνανίας. Με την τελευταία αυτή πράξη είχε ορισθεί εκπρόσωπος του Λιμενικού Ταμείου, προκειμένου να μετάσχει στην από 23.5.2014 Γενική Συνέλευση της αιτούσης εταιρείας, στο μετοχικό κεφάλαιο της οποίας μετέχει το εν λόγω Λιμενικό Ταμείο.

3. Επειδή, το δικόγραφο της κρινομένης αιτήσεως υπογράφεται από δικηγόρο ως πληρεξούσιο της αιτούσης εταιρείας. Κατά τη συζήτηση, όμως, της υποθέσεως η αιτούσα δεν παρέστη με πληρεξούσιο δικηγόρο, ούτε εμφανίσθηκε ο νόμιμος εκπρόσωπός της για να δηλώσει ότι εγκρίνει την άσκηση της αιτήσεως ακυρώσεως, ενώ, εξ άλλου, δεν έχει προσκομισθεί συμβολαιογραφική πράξη παροχής πληρεξουσιότητας προς τον δικηγόρο που υπογράφει το δικόγραφο. Συνεπώς, η κρινόμενη αίτηση πρέπει να απορριφθεί ως απαράδεκτη, σύμφωνα με το άρθρο 27 του π.δ. 18/1989 (Α΄ 8), όπως ισχύει.

Δ ι ά τ α ύ τ α

Απορρίπτει την αίτηση.

Διατάσσει την κατάπτωση του παραβόλου.

Επιβάλλει στην αιτούσα εταιρεία τη δικαστική δαπάνη του Δημοσίου, η οποία ανέρχεται στο ποσό των τετρακοσίων εξήντα (460) ευρώ.

Η διάσκεψη έγινε στην Αθήνα στις 30 Οκτωβρίου 2017

Η Προεδρεύουσα ΣύμβουλοςΗ Γραμματέας

Αικ. Χριστοφορίδου Ι. Παπαχαραλάμπους

και η απόφαση δημοσιεύθηκε σε δημόσια συνεδρίαση της 28ης Δεκεμβρίου 2017.

Η Προεδρεύουσα ΣύμβουλοςΗ Γραμματέας

 Αικ. Χριστοφορίδου Ε. Καπίρη

./.
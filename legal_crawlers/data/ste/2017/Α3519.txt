Α3519/2017
Ε' Τμήμα
Απόφαση
29/12/2017
Αίτηση ακυρώσεως
Ε1957/2014
Πενταμελής
ECLI:EL:COS:2017:1229A3519.14E1957
******
******

Αριθμός 3519/2017

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Ε΄

Συνεδρίασε δημόσια στο ακροατήριό του στις 27 Σεπτεμβρίου 2017, με την εξής
σύνθεση: Ι. Μαντζουράνης, Σύμβουλος της Επικρατείας, Προεδρεύων, σε αναπλήρωση
του Προέδρου του Τμήματος και του αρχαιοτέρου του Συμβούλου που είχαν κώλυμα,
Χρ. Ντουχάνης, Μ. Σωτηροπούλου, Σύμβουλοι, Χρ. Παπανικολάου, Α. Σκούφαλος,
Πάρεδροι. Γραμματέας ο Δ. Λαγός.

Για να δικάσει την από 30 Απριλίου 2014 αίτηση:

της Δημοτικής Επιχείρησης Πολιτισμού, Τουρισμού & Ανάπτυξης Ηρακλείου Α.Ε. ΟΤΑ
(ΔΕΠΤΑΗ Α.Ε. ΟΤΑ), που εδρεύει στο Ηράκλειο Κρήτης (Ν. Πλαστήρα και Ρωμανού), η
οποία παρέστη με τον δικηγόρο Αντώνιο Βγόντζα (Α.Μ. 4403), που τον διόρισε με
πληρεξούσιο,

κατά του Υπουργού Πολιτισμού και Αθλητισμού, ο οποίος παρέστη με την Ευθυμία
Γκαράνη, Πάρεδρο του Νομικού Συμβουλίου του Κράτους.

Με την αίτηση αυτή η αιτούσα Δημοτική Επιχείρηση επιδιώκει να ακυρωθεί η υπΆ
αριθμ. ΥΠΠΟΑ/ΓΔΑΠΚ/ΔΒΜΑ/ΤΑΧΜΑΕ/256289/139182/ 9246/3936/26.2.2014 απόφαση του
Υπουργού Πολιτισμού και Αθλητισμού και κάθε άλλη σχετική πράξη ή παράλειψη της
Διοικήσεως.

Η εκδίκαση άρχισε με την ανάγνωση της εκθέσεως του εισηγητή, Παρέδρου Α.
Σκούφαλου.

Κατόπιν το δικαστήριο άκουσε τον πληρεξούσιο της αιτούσας Δημοτικής
Επιχείρησης, ο οποίος ανέπτυξε και προφορικά τους προβαλλόμενους λόγους
ακυρώσεως και ζήτησε να γίνει δεκτή η αίτηση και την αντιπρόσωπο του Υπουργού,
η οποία ζήτησε την απόρριψή της.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του
δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινόμενης αίτησης έχει καταβληθεί το νόμιμο
παράβολο (178571 και 3823490/2014 ειδικά έντυπα παραβόλου, σειράς Α΄).

2. Επειδή, με την αίτηση αυτή, όπως συμπληρώνεται με το από 11.9.2017 δικόγραφο
προσθέτων λόγων, ζητείται η ακύρωση της ΥΠΠΟΑ/
ΓΔΑΠΚ/ΔΒΜΑ/ΤΑΧΜΑΕ/256289/139182/9246/3936/26.2.2014 απόφασης του Υπουργού
Πολιτισμού και Αθλητισμού, με την οποία απορρίφθηκε το αίτημα της αιτούσας
εταιρείας για την έγκριση, από πλευράς του αρχαιολογικού νόμου, της λειτουργίας
υπαίθριων χώρων στάθμευσης στην περιοχή της τάφρου των Ενετικών τειχών
Ηρακλείου και σε κοινόχρηστους γειτονικούς χώρους του Δήμου Ηρακλείου
Περιφέρειας Κρήτης.

3. Επειδή, με τις διατάξεις του άρθρου 24 παρ. 1 και 6 του Συντάγματος
καθιερώνεται αυξημένη προστασία του πολιτιστικού περιβάλλοντος, δηλαδή των
μνημείων και λοιπών πολιτιστικών αγαθών που προέρχονται από την ανθρώπινη
δραστηριότητα και συνθέτουν, λόγω της ιστορικής, καλλιτεχνικής ή επιστημονικής
σημασίας τους, την εν γένει πολιτιστική κληρονομιά της χώρας. Η προστασία αυτή
περιλαμβάνει, μεταξύ άλλων, τη διατήρηση στο διηνεκές αναλλοίωτων των εν λόγω
πολιτιστικών στοιχείων και του χώρου που είναι αναγκαίος για την ανάδειξή τους
σε ιστορική, αισθητική και λειτουργική ενότητα. Η προστασία αυτή έχει αφενός
μεν προληπτικό, αφετέρου δε κατασταλτικό χαρακτήρα, στην τελευταία δε περίπτωση
περιλαμβάνει την υποχρέωση άρσης της προσβολής του πολιτιστικού μνημείου και
αποκατάστασης της προστατευόμενης μορφής του (Σ.τ.Ε. 293/2010 κ.ά.).

4. Επειδή, σύμφωνα με το άρθρο 14 του ν. 3028/2002 (Α΄ 153), με τον οποίο
εξειδικεύεται η συνταγματική επιταγή για την προστασία του πολιτιστικού
περιβάλλοντος, «1. … 2. Στους ενεργούς οικισμούς ή σε τμήματά τους που
αποτελούν αρχαιολογικούς χώρους απαγορεύονται οι επεμβάσεις που αλλοιώνουν το
χαρακτήρα και τον πολεοδομικό ιστό ή διαταράσσουν τη σχέση μεταξύ των κτιρίων
και των υπαίθριων χώρων. Επιτρέπεται μετά από άδεια που χορηγείται με απόφαση
του Υπουργού Πολιτισμού, η οποία εκδίδεται μετά από γνώμη των οικείου
γνωμοδοτικού οργάνου α) …, β. …, γ. …, δ) η εκτέλεση
οποιουδήποτε έργου στα υφιστάμενα κτίσματα, στους ιδιωτικούς ακάλυπτους χώρους
και τους κοινόχρηστους χώρους, λαμβανομένου πάντα υπόψη του χαρακτήρα του
οικισμού ως αρχαιολογικού χώρου, ε) η χρήση κτίσματος ή και των ελεύθερων χώρων
του, εάν εναρμονίζεται με το χαρακτήρα και τη δομή τους. 3. … 5. Στους
παραπάνω αρχαιολογικούς χώρους απαγορεύονται δραστηριότητες, καθώς και χρήσεις
των κτισμάτων, των ελεύθερων χώρων τους και των κοινόχρηστων χώρων, οι οποίες
δεν εναρμονίζονται με το χαρακτήρα και τη δομή των επί μέρους κτισμάτων ή χώρων
ή του συνόλου. Για τον καθορισμό της χρήσης κτίσματος ή ελεύθερου χώρου αυτού
ή κοινόχρηστου χώρου χορηγείται άδεια με απόφαση του Υπουργού Πολιτισμού, η
οποία εκδίδεται ύστερα από γνώμη του Συμβουλίου … 6. …». Περαιτέρω,
στο άρθρο 12 παρ. 4 του ίδιου νόμου ορίζεται ότι οι διατάξεις των παραγράφων 1
έως 6 του άρθρου 10, εφαρμόζονται αναλόγως και για τους αρχαιολογικούς χώρους.
Τέλος, στο εν λόγω άρθρο 10 του ίδιου νόμου ορίζεται ότι: «1. Απαγορεύεται
κάθε ενέργεια σε ακίνητο μνημείο η οποία είναι δυνατόν να επιφέρει με άμεσο ή
έμμεσο τρόπο καταστροφή, βλάβη, ρύπανση ή αλλοίωση της μορφής του … 3. Η
... επιχείρηση οποιουδήποτε τεχνικού ή άλλου έργου ή εργασίας, καθώς και η
οικοδομική δραστηριότητα πλησίον αρχαίου επιτρέπεται μόνο μετά από έγκριση του
Υπουργού Πολιτισμού, η οποία εκδίδεται ύστερα από γνώμη του Συμβουλίου. Η
έγκριση χορηγείται εάν η απόσταση από ακίνητο μνημείο ή η σχέση με αυτό είναι
τέτοια ώστε να μην κινδυνεύει να επέλθει άμεση ή έμμεση βλάβη αυτού λόγω του
χαρακτήρα του έργου ή της επιχείρησης ή της εργασίας. 4. Για κάθε εργασία,
επέμβαση ή αλλαγή χρήσης σε ακίνητα μνημεία, ακόμη και αν δεν επέρχεται κάποια
από τις συνέπειες της παραγράφου 1 σε αυτά, απαιτείται έγκριση που χορηγείται
με απόφαση του Υπουργού Πολιτισμού ύστερα από γνώμη του Συμβουλίου …».

5. Επειδή, οι επεμβάσεις εντός αρχαιολογικού χώρου, οι οποίες αποτελούν
ειδικότερη περίπτωση επέμβασης πλησίον αρχαίου μνημείου, επιτρέπονται κατόπιν
αδείας του Υπουργού Πολιτισμού, ύστερα από γνώμη του Αρχαιολογικού Συμβουλίου,
η οποία χορηγείται εφόσον δεν επέρχεται κίνδυνος άμεσης ή έμμεσης βλάβης όχι
μόνον ενός ή περισσότερων από τα σωζόμενα μνημεία, εμφανή ή μη, αλλά και του
ελεύθερου χώρου που τα περιβάλλει (πρβλ. Σ.τ.Ε. 415/2017, 569/2012, 293/2010,
3723/2005, 565/2005, 3700/2000). Εξ άλλου, κατά την έννοια των ανωτέρω
διατάξεων, ο Υπουργός Πολιτισμού οφείλει να αξιολογεί τα χαρακτηριστικά του
έργου ή της δραστηριότητας και να εκτιμά τις άμεσες και έμμεσες επιπτώσεις που
θα επέλθουν στα ακίνητα μνημεία και στον αναγκαίο για την ανάδειξή τους χώρο. Η
αιτιολογία της χορηγουμένης αδείας, η οποία μπορεί να προκύπτει και από τα
λοιπά στοιχεία του φακέλου και ιδίως από τη γνωμοδότηση του Κεντρικού
Αρχαιολογικού Συμβουλίου, ελέγχεται ως προς τα ζητήματα αυτά, πρέπει δε, για να
είναι πλήρης, να περιέχει περιγραφή των προστατευτέων αρχαίων μνημείων και του
προς εκτέλεση έργου καθώς και τεκμηριωμένη εκτίμηση των επιπτώσεων του έργου
επί των αρχαίων και του περιβάλλοντος αυτά χώρου (Σ.τ.Ε. 569/2012 κ.ά.).

6. Επειδή, από τα στοιχεία του φακέλου προκύπτουν τα εξής: Με το από 8.6.1931
διάταγμα (Α΄ 159/13.6.1931) κηρύχθηκαν ως ιστορικά διατηρητέα μνημεία τα
Ενετικά τείχη της πόλης του Ηρακλείου με το κτήριο της Ενετικής λέσχης. Με την
6525/7.5.1965 απόφαση του Υπουργού Προεδρίας της Κυβερνήσεως (Β΄
360/12.6.1965) χαρακτηρίσθηκε ο Δήμος Ηρακλείου Κρήτης ως οργανωμένος
αρχαιολογικός τόπος, ακολούθως δε με την ΥΠΠΟΤ/ΓΔΑΠΚ/ΑΡΧ/Β1/Φ38/
22270/651/2.3.2012 απόφαση του Υφυπουργού Πολιτισμού και Τουρισμού (τ. Α.Α.Π.Θ.
92/27.3.2012) εγκρίθηκε η κήρυξη και οριοθέτηση ως αρχαιολογικού χώρου
τμήματος της πόλης του Ηρακλείου, το οποίο περιλαμβάνει την εντός των τειχών
πόλη, τα ιστάμενα μνημεία και την Ενετική οχύρωση με την τάφρο και την ζώνη των
εξωτερικών προμαχώνων. Η αιτούσα διατηρούσε, χωρίς την έγκριση της
αρχαιολογικής υπηρεσίας, υπαίθριους χώρους στάθμευσης εντός του αρχαιολογικού
χώρου και του κηρυγμένου μνημείου των Ενετικών τειχών, την λειτουργία των
οποίων διέκοψε κατά το έτος 2013, κατόπιν και της 640/2012 απόφασης του
Διοικητικού Πρωτοδικείου Ηρακλείου, με την οποία απορρίφθηκε προσφυγή της
στρεφόμενη κατά της 41502/15.9.2010 απόφασης του Αντινομάρχη Ηρακλείου περί
σφραγίσεως των εγκαταστάσεων των εν λόγω σταθμών. Ακολούθως, η αιτούσα, με το
437/15.4.2013 έγγραφό της προς την 13η Εφορεία Βυζαντινών Αρχαιοτήτων (Ε.Β.Α.),
ζήτησε την έγκριση, από πλευράς του αρχαιολογικού νόμου, για την λειτουργία
πέντε υπαίθριων χώρων στάθμευσης στην ανωτέρω περιοχή. Η 13η Ε.Β.Α. εισηγήθηκε,
με το 1994/25.4.2013 έγγραφό της προς την Διεύθυνση Βυζαντινών και
Μεταβυζαντινών Αρχαιοτήτων (Δ.Β.Μ.Α.) του Υπουργείου Πολιτισμού και Αθλητισμού,
την έγκριση του αιτήματος με συγκεκριμένους όρους. Η υπόθεση παραπέμφθηκε στο
Κεντρικό Αρχαιολογικό Συμβούλιο (Κ.Α.Σ.), το οποίο, με την 20/18.6.2013
γνωμοδότησή του, ανέβαλε την εξέταση του ζητήματος προκειμένου να καταγραφεί
από την 13η Ε.Β.Α. το σύνολο των χώρων στάθμευσης της πόλης του Ηρακλείου. Η
αιτούσα, με το 1305/4.12.2013 έγγραφό της, τροποποίησε το αρχικό της αίτημα
ζητώντας την αδειοδότηση τριών σταθμών για χρονικό διάστημα δύο ετών. Η 13η
Ε.Β.Α., με το 7954/13.12.2013 έγγραφό της προς τη Δ.Β.Μ.Α., ενέκρινε το αίτημα
θέτοντας σχετικούς όρους. Το θέμα εισήχθη στο Κ.Α.Σ., το οποίο, με την
39/17.12.2013 γνωμοδότησή του, ληφθείσα κατόπιν εκτενούς συζήτησης του θέματος,
ετάχθη κατά πλειοψηφία υπέρ της απόρριψης του αιτήματος με την αιτιολογία ότι
τυχόν αποδοχή του θα προκαλέσει άμεση και έμμεση βλάβη στα μνημεία. Κατόπιν της
γνωμοδότησης αυτής ο Υπουργός Πολιτισμού εξέδωσε την προσβαλλόμενη
ΥΠΠΟΑ/ΓΔΑΠΚ/ ΔΒΜΑ/ΤΑΧΜΑΕ/256289/139182/9246/3936/26.2.2014 απόφαση, με την
οποία απέρριψε την αίτηση της αιτούσας.

7. Επειδή, με την προσβαλλόμενη απόφαση υιοθετήθηκε, κατά τα προεκτεθέντα, η
39/17.12.2013 γνωμοδότηση του Κ.Α.Σ., δηλαδή η προβλεπόμενη από το νόμο απλή
γνώμη του οργάνου αυτού κατά την διαδικασία έκδοσης της τελικής απόφασης του
Υπουργού (πρβλ. Σ.τ.Ε. 3738/2003). Συνεπώς, ο λόγος ακύρωσης, κατά τον οποίο η
γνωμοδότηση του Κ.Α.Σ. εξελήφθη από τον Υπουργό ως υποχρεωτικά σύμφωνη και
έγινε, κατόπιν τούτου, δεκτή, χωρίς άλλες αιτιολογίες ή εκτιμήσεις, είναι
απορριπτέος ως αβάσιμος, δοθέντος ότι εξ ουδενός στοιχείου προκύπτει η κατά
τους ισχυρισμούς της αιτούσας νομική πλάνη του Υπουργού. Εξ άλλου, όταν ο
Υπουργός συμφωνεί με τη γνώμη του Κ.Α.Σ. ουδεμιάς περαιτέρω αιτιολογίας χρήζει
η υπουργική απόφαση, καθΆ όσον αιτιολογία της υπουργικής είναι η αιτιολογία της
γνωμοδότησης.

8. Επειδή, προβάλλεται ότι αναρμοδίως εκδόθηκε η προσβαλλομένη από τον Υπουργό
Πολιτισμού και Αθλητισμού δεδομένου ότι η διάταξη του άρθρου 29 του π.δ.
455/1976 «Περί όρων και προϋποθέσεων ιδρύσεως και λειτουργίας σταθμών
αυτοκινήτων» (Α΄ 169) καθορίζει διαδικασία χορήγησης των αδειών ίδρυσης και
λειτουργίας σταθμών αυτοκινήτων, η οποία δεν προβλέπει την χορήγηση έγκρισης
από τον Υπουργό Πολιτισμού. Συναφώς, προβάλλεται ότι, σύμφωνα με τις διατάξεις
του άρθρου 102 παρ. 1 του Συντάγματος και των άρθρων 75, 79 και 82 του ν.
3463/2006 «Κύρωση του Κώδικα Δήμων και Κοινοτήτων» (Α΄ 114), η αποκλειστική
αρμοδιότητα για τον καθορισμό των χώρων στάθμευσης ανήκει, ως τοπική υπόθεση,
στις δημοτικές και κοινοτικές αρχές, εν προκειμένω δε το Δημοτικό Συμβούλιο
Ηρακλείου προέβη, με την 463/2008 απόφαση, στην έγκριση της κυκλοφοριακής
μελέτης της Παλιάς Πόλης του Ηρακλείου, με την οποία οι επίδικοι χώροι
καθορίζονται ως χώροι στάθμευσης. Οι λόγοι, όμως, αυτοί είναι απορριπτέοι ως
αβάσιμοι, διότι η προσβαλλόμενη απόφαση, με την οποία απορρίφθηκε το αίτημα για
την έγκριση λειτουργίας χώρων στάθμευσης εντός αρχαιολογικού χώρου και,
μάλιστα, επί της τάφρου των Ενετικών τειχών ή σε επαφή με αυτά, εκδόθηκε κατΆ
ενάσκηση της αρμοδιότητας που παρέχεται στον Υπουργό Πολιτισμού, με τις
διατάξεις του ν. 3028/2002 για την έγκριση δραστηριότητας ή χρήσης επί ή
πλησίον μνημείων εντός αρχαιολογικού χώρου. Εξ άλλου, η ενάσκηση της
αρμοδιότητας αυτής, σύμφωνα με τις διατάξεις του άρθρου 24 του Συντάγματος και
του αρχαιολογικού νόμου, όχι μόνον δεν δύναται να αποκλειστεί ή άλλως να
υποκατασταθεί από διατάξεις της νομοθεσίας που ρυθμίζουν το διαφορετικό ζήτημα
των όρων και προϋποθέσεων ίδρυσης και λειτουργίας σταθμών αυτοκινήτων ή του
Κώδικα Δήμων και Κοινοτήτων που απονέμουν στις τοπικές αρχές, εν όψει και του
άρθρου 102 παρ. 1 του Συντάγματος, την αρμοδιότητα καθορισμού χώρων στάθμευσης,
ή, τέλος, από απόφαση του Δημοτικού Συμβουλίου περί εγκρίσεως της
κυκλοφοριακής μελέτης της περιοχής, όπως αβασίμως ισχυρίζεται η αιτούσα αλλά
πρέπει και να προηγείται ή να συντρέχει υποχρεωτικώς με κάθε διοικητική
διαδικασία επέμβασης στα προστατευτέα πολιτισμικά αγαθά. Εξ άλλου, η κατά το
άρθρο 24 του Συντάγματος προστασία του πολιτιστικού περιβάλλοντος αποτελεί
κρατική και όχι τοπική, κατά την έννοια του άρθρου 102 παρ. 1 αυτού, υπόθεση.

9. Επειδή, προβάλλεται, περαιτέρω, ότι οι χώροι στάθμευσης έχουν καθορισθεί με
«προγραμματικές συμβάσεις» (2η από 22.12.1995 και 3η από 27.1.2004) μεταξύ των
Υπουργείων Πολιτισμού και Περιβάλλοντος, Χωροταξίας και Δημοσίων Έργων, του
Ταμείου Αρχαιολογικών Πόρων και Απαλλοτριώσεων και του Δήμου Ηρακλείου, καθώς
και με την 45145/36/10.1.2002 απόφαση της Υφυπουργού Περιβάλλοντος, Χωροταξίας
και Δημοσίων Έργων «Έγκριση προκαταρκτικής πρότασης ανάπλασης της Παλαιάς Πόλης
του Δήμου Ηρακλείου (Ν. Ηρακλείου)» (Δ΄ 89/12.2.2002). Ισχυρίζεται, τέλος, η
αιτούσα ότι οι χώροι αυτοί έχουν προβλεφθεί και με την Μελέτη Προστασίας και
Ανάδειξης της Παλιάς Πόλης του Ηρακλείου (Β΄ και Γ΄ Φάση), η οποία έχει
εγκριθεί με τις 766/2002, 768/2003 και 34/2009 αποφάσεις του Δημοτικού
Συμβουλίου Ηρακλείου. Όπως, όμως, εκτέθηκε στην προηγούμενη σκέψη, η έγκριση
από τον Υπουργό Πολιτισμού δραστηριότητας ή χρήσης επί ή πλησίον μνημείων εντός
αρχαιολογικού χώρου συνιστά αναγκαίο μέτρο για την προστασία του πολιτιστικού
περιβάλλοντος, η λήψη του οποίου δεν δύναται να υποκατασταθεί από διοικητικές
πράξεις που προέρχονται από άλλες, πλην του αρμόδιου Υπουργού Πολιτισμού,
αρχές. Συνεπώς, προεχόντως για τον λόγο αυτό, οι προβαλλόμενοι ισχυρισμοί είναι
απορριπτέοι ως αβάσιμοι. Εξ άλλου, από τις ίδιες ως άνω τις «προγραμματικές
συμβάσεις» ουδόλως αποκλείεται η απαγόρευση της χρήσης αυτής επί ή πλησίον των
επίδικων αρχαιοτήτων.

10. Επειδή, προβάλλεται ότι μη νομίμως αρνήθηκε η Διοίκηση την αιτηθείσα άδεια
δεδομένου ότι με την ΥΠΠΟ/ΓΔΑ&ΠΚ/ΑΡΧ/Β1/Φ.38/4235/ 9.10.2003 απόφαση του
Υπουργού Πολιτισμού είχε, πάντως, εγκριθεί, εντός των επιχώσεων της τάφρου στην
Πλατεία Ελευθερίας της πόλης του Ηρακλείου, η μελέτη για την κατασκευή κτηρίου
χώρων στάθμευσης του Δήμου Ηρακλείου. Ο λόγος αυτός είναι απορριπτέος ως
αβάσιμος διότι, κατά τα εκτιθέμενα στο ΥΠΠΟΑ/ΓΔΑΠΚ/ΔΒΜΑ/ΤΒΜΑΧΜΑΕ/281850/
164581/9950/62/12.1.2015 έγγραφο της Διοίκησης προς το Δικαστήριο, με την πράξη
αυτή εγκρίθηκε, με συγκεκριμένους όρους, η μελέτη κατασκευής υπόγειου χώρου
στάθμευσης εντός νεώτερων επιχώσεων της τάφρου, δηλαδή χορηγήθηκε άδεια για
επέμβαση σε άλλη θέση και με διαφορετικές συνθήκες από την επίδικη.

11. Επειδή, με τα δεδομένα αυτά, η προσβαλλόμενη απόφαση φέρει νόμιμη και πλήρη
αιτιολογία. Και τούτο, διότι, όπως προκύπτει από τα στοιχεία του φακέλου, η
λειτουργία χώρων στάθμευσης επί της τάφρου των Ενετικών τειχών ή σε επαφή με
αυτά υποβαθμίζει το ελεύθερο περιβάλλον του αρχαιολογικού χώρου, το οποίο είναι
απαραίτητο για να συντεθούν τα μνημεία σε ιστορική, αισθητική και λειτουργική
ενότητα, προκαλεί δε περαιτέρω βλάβη και αλλοίωση στη μορφή των ανωτέρω
μνημείων. Εξ άλλου, η τυχόν αδυναμία επαρκούς επιτήρησης και διατήρησης της
ευπρέπειας του αρχαιολογικού χώρου, στοιχείο το οποίο επεσήμανε η 13η Ε.Β.Α. με
το 7954/13.12.2013 έγγραφό της, ή εξεύρεσης άλλων χώρων στάθμευσης,
ανεξαρτήτως εάν πράγματι συντρέχει, ουδόλως θα δικαιολογούσε την έγκριση της
χρήσης αυτής, η οποία, κατά την αιτιολογημένη κρίση της Διοίκησης, διασπά την
ενότητα του αρχαιολογικού χώρου και επιφέρει βλάβη στα μνημεία. Συνεπώς, οι
περί του αντιθέτου προβαλλόμενοι λόγοι είναι απορριπτέοι ως αβάσιμοι. Τέλος, οι
ισχυρισμοί, με τους οποίους αμφισβητείται η ακυρωτικώς ανέλεγκτη ουσιαστική
κρίση της Διοίκησης ως προς τις συνέπειες από την λειτουργία των χώρων
στάθμευσης στη συγκεκριμένη θέση, είναι απορριπτέοι ως απαράδεκτοι.

12. Επειδή, κατόπιν τούτων, η κρινόμενη αίτηση πρέπει να απορριφθεί.

Δ ι ά τ α ύ τ α

Απορρίπτει την αίτηση.

Διατάσσει την κατάπτωση του παραβόλου.

Επιβάλλει σε βάρος της αιτούσας τη δικαστική δαπάνη του Δημοσίου, η οποία
ανέρχεται σε τετρακόσια εξήντα (460) ευρώ.

Η διάσκεψη έγινε στην Αθήνα στις 12 Οκτωβρίου 2017

Ο Προεδρεύων Σύμβουλος Ο Γραμματέας

Ι. Μαντζουράνης Δ. Λαγός

και η απόφαση δημοσιεύθηκε σε δημόσια συνεδρίαση στις 29 Δεκεμβρίου 2017.

Ο Πρόεδρος του Ε´ Τμήματος Η Γραμματέας

Αθ. Ράντος Μ. Βλασερού
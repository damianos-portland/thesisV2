Α3503/2017
Δ' Τμήμα
Απόφαση
28/12/2017
Αίτηση αναιρέσεως
Ε257/2016
Πενταμελής
ECLI:EL:COS:2017:1228A3503.16E257
******
******

Ε.Μ.(m)

Αριθμός 3503/2017

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Δ΄

Συνεδρίασε δημόσια στο ακροατήριό του στις 24 Οκτωβρίου 2017, με την εξής σύνθεση: Α. Χριστοφορίδου, Σύμβουλος της Επικρατείας, Προεδρεύουσα, ελλείποντος Προέδρου του Τμήματος, Β. Κίντζιου, Ο. Παπαδοπούλου, Σύμβουλοι, Χ. Ευαγγελίου, Δ. Μαυροπόδη, Πάρεδροι. Γραμματέας η Ι. Παπαχαραλάμπους.

Για να δικάσει την από 9 Νοεμβρίου 2015 αίτηση:

της ανώνυμης εταιρίας με την επωνυμία «ΑΝΚΕΡ Ανώνυμη Βιομηχανική και Εμπορική Εταιρία», που εδρεύει στο Μαρούσι Αττικής (Απ. Παύλου 4), η οποία δεν παρέστη,

κατά του Υπουργού Οικονομίας & Ανάπτυξης, ο οποίος παρέστη με την Ιωάννα Λεμπέση, Πάρεδρο του Νομικού Συμβουλίου του Κράτους.

Με την αίτηση αυτή η αναιρεσείουσα εταιρεία επιδιώκει να αναιρεθεί η υπ’ αριθ. 6667/2014 απόφαση του Διοικητικού Εφετείου Αθηνών.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Χ. Ευαγγελίου.

Κατόπιν το δικαστήριο άκουσε την αντιπρόσωπο του Υπουργού, η οποία ζήτησε την απόρριψη της υπό κρίση αιτήσεως.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, με την κρινόμενη αίτηση, για την άσκηση της οποίας έχει καταβληθεί το νόμιμο παράβολο (4138278–4138282/2015 ειδικά έντυπα παραβόλου, σειράς Α’), ζητείται η αναίρεση της 6667/2014 αποφάσεως του Διοικητικού Εφετείου Αθηνών, με την οποία απορρίφθηκε προσφυγή της αναιρεσείουσας εταιρίας κατά της 34750/Ν.Ν.698/Ν.1892/90/3.9.2010 αποφάσεως του Υπουργού Οικονομίας, Ανταγωνιστικότητας και Ναυτιλίας (Β’ 1509). Με την τελευταία αυτή απόφαση α) ανακλήθηκαν η 62055/Ν.Ν.698/Ν.1892/1990/ 22.10.1997 απόφαση του Υπουργού Εθνικής Οικονομίας περί υπαγωγής στις διατάξεις του ν. 1892/1990 επένδυσης της εταιρίας ΑΛΟΥΜΙΝΙΟ ΑΤΤΙΚΗΣ ΑΕΒΕ και η 60890/Ν.Ν.698/Ν.1892/1990/14.2.1999 απόφαση του Υπουργού Εθνικής Οικονομίας περί πιστοποίησης της ολοκλήρωσης και έναρξης της παραγωγικής λειτουργίας της ως άνω επένδυσης και β) διατάχθηκε η επιστροφή μέρους της καταβληθείσας επιχορήγησης, ύψους 5.053.196 ευρώ, καθώς και η καταβολή τόκων ύψους 5.940.655 ευρώ που προέκυψαν για το διάστημα από 24.1.2000 (ημερομηνία καταβολής της επιχορήγησης) έως 3.8.2010, συνολικού δε ποσού 10.993.851 ευρώ. 

2. Επειδή, το δικόγραφο της κρινόμενης αιτήσεως υπογράφεται από δικηγόρο ως πληρεξούσιο της αναιρεσείουσας εταιρείας. Κατά τη συζήτηση, όμως, της υποθέσεως στο ακροατήριο, η εταιρεία δεν παρέστη με πληρεξούσιο δικηγόρο, ούτε εμφανίσθηκε ο νόμιμος εκπρόσωπός της για να δηλώσει ότι εγκρίνει την άσκηση του ενδίκου μέσου, δεν προσκομίσθηκε δε συμβολαιογραφική πράξη παροχής πληρεξουσιότητας στην δικηγόρο που υπογράφει το δικόγραφο. Εξάλλου, στον φάκελο που περιήλθε στο Δικαστήριο από το Διοικητικό Εφετείο Αθηνών ευρίσκεται το από 17.6.2014 ιδιωτικό έγγραφο συντεταγμένο στην αλλοδαπή, στην γαλλική γλώσσα, από φερόμενους ως νομίμους εκπροσώπους της γαλλικής ανώνυμης εταιρείας BNP PARIBAS, - η οποία, όπως προκύπτει από την αναιρεσιβαλλόμενη απόφαση, έχει διορισθεί ως εκκαθαρίστρια της αναιρεσείουσας εταιρίας -, το οποίο φέρει τον τίτλο «Ειδικό Πληρεξούσιο», βεβαίωση του γνησίου της υπογραφής των ως άνω εκπροσώπων από συμβολαιογράφο Παρισίου, τη σφραγίδα «apostille» και συνοδεύεται από μετάφραση από δικηγόρο. Το έγγραφο αυτό, με το οποίο παρέχεται εξουσιοδότηση για την εκπροσώπηση ενώπιον του Διοικητικού Εφετείου και περαιτέρω δίδεται εντολή σε δύο δικηγόρους, ένας εκ των οποίων ο υπογράφων το δικόγραφο της κρινόμενης αιτήσεως, σε περίπτωση απόρριψης του ενδίκου βοηθήματος από το Διοικητικό Εφετείο Αθηνών, να ασκήσουν ένδικα μέσα στο όνομα και για λογαριασμό της εκκαθαρίστριας εταιρίας και της αναιρεσείουσας ενώπιον του Συμβουλίου της Επικρατείας και να εκπροσωπήσουν αυτές ενώπιον του Δικαστηρίου, δεν μπορεί να ληφθεί υπόψη για την έγκριση της άσκησης της κρινόμενης αιτήσεως, προεχόντως, διότι η εξουσιοδότηση αυτή, στην οποία, εξάλλου, δεν αναφέρεται ειδικώς η κρινόμενη αίτηση αναιρέσεως, δεν έχει περιβληθεί τον τύπο του συμβολαιογραφικού εγγράφου, όπως απαιτείται από τις διατάξεις του άρθρου 27 του π.δ/τος 18/1989 (Α’ 8), όπως ισχύει (πρβλ. ΣτΕ 1063/2017 Ολομ., 436/2017, 2383/2015, 4706/2014, 2345/2013). Ενόψει των ανωτέρω, η κρινόμενη αίτηση πρέπει να απορριφθεί ως απαράδεκτη. 

Δ ι ά τ α ύ τ α

Απορρίπτει την αίτηση.

Επιβάλλει στην αναιρεσείουσα εταιρία τη δικαστική δαπάνη του Δημοσίου, η οποία ανέρχεται στο ποσό των τετρακοσίων εξήντα (460) ευρώ.

Η διάσκεψη έγινε στην Αθήνα στις 30 Οκτωβρίου 2017

Η Προεδρεύουσα ΣύμβουλοςΗ Γραμματέας

Α. Χριστοφορίδου Ι. Παπαχαραλάμπους

και η απόφαση δημοσιεύθηκε σε δημόσια συνεδρίαση της 28ης Δεκεμβρίου 2017.

Η Προεδρεύουσα ΣύμβουλοςΗ Γραμματέας

Α. Χριστοφορίδου Ε. Καπίρη

./.
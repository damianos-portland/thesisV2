Α3499/2017
Δ' Τμήμα
Απόφαση
28/12/2017
Αίτηση ακυρώσεως
Ε1460/2015
Πενταμελής
ECLI:EL:COS:2017:1228A3499.15E1460
******
******

Β.Κ.(m)

Αριθμός 3499/2017

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Δ΄

Συνεδρίασε δημόσια στο ακροατήριό του στις 24 Οκτωβρίου 2017, με την εξής σύνθεση: Αικ Χριστοφορίδου, Σύμβουλος της Επικρατείας, Προεδρεύουσα, ελλείποντος Προέδρου του Τμήματος, Β. Κίντζιου, Ο. Παπαδοπούλου, Σύμβουλοι, Χ. Ευαγγελίου, Δ. Μαυροπόδη, Πάρεδροι. Γραμματέας η Ι. Παπαχαραλάμπους.

Για να δικάσει την από 2 Ιουνίου 2015 αίτηση:

της Δ. Γ. του Τ., κατοίκου Δάσους Χαϊδαρίου (………………...), η οποία παρέστη με τη δικηγόρο Βασιλική Κορμπή (Α. Μ. 15477), που τη διόρισε με πληρεξούσιο,

κατά των: 1) Υπουργού Εσωτερικών και Διοικητικής Ανασυγκρότησης και ήδη Υπουργού Εσωτερικών, ο οποίος παρέστη με τη Βασιλική Παπαλόη, Πάρεδρο του Νομικού Συμβουλίου του Κράτους και 2) Δήμου Χαϊδαρίου, ο οποίος παρέστη με τη δικηγόρο Αικατερίνη Πετροπούλου (Α.Μ. 15055), που τη διόρισε με απόφαση του Δημάρχου.

Με την αίτηση αυτή η αιτούσα επιδιώκει να ακυρωθούν: 1) η υπ' αριθμ. 10322/5660 απόφαση του Γενικού Γραμματέα Αποκεντρωμένης Διοίκησης Αττικής και 2) η σιωπηρή απόρριψη της υπ' αριθμ. 82719/54327/16.12.2014 ειδικής διοικητικής προσφυγής ενώπιον της Επιτροπής του αρθρ. 152 του ν. 3463/2006.

Οι πληρεξούσιες των διαδίκων δήλωσαν, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσουν.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Χ. Ευαγγελίου.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινόμενης αιτήσεως έχει καταβληθεί το νόμιμο παράβολο (1391739 και 4079579/2015 ειδικά έντυπα παραβόλου σειράς Α΄).

2. Επειδή, μεταξύ του Δήμου Χαϊδαρίου και της εταιρείας με την επωνυμία «Γ. Δ. & ΣΙΑ ΟΕ» -στη θέση της οποίας υπεισήλθε η αιτούσα, βάσει της από 13.10.2010 τροποποιητικής σύμβασης-, συνήφθη η από 30.11.2009 σύμβαση για την μίσθωση ενός ακινήτου του Δήμου (ισόγειο κατάστημα συνολικής επιφανείας 107,96 τ.μ.) που κείται στην περιοχή Σκαραμαγκά (…..ο χιλιόμετρο της ΝΕΟΑΚ), προκειμένου να χρησιμοποιηθεί από την μισθώτρια για τη λειτουργία καφέ – αναψυκτηρίου και για τη λιανική πώληση προϊόντων καπνού και ψιλικών ειδών. Με την 274/26.11.2014 απόφαση του Δημοτικού Συμβουλίου Χαϊδαρίου απορρίφθηκε η από 3.10.2014 αίτηση της Δ. Γ. για παράταση κατά τρία έτη (από 1.12.2014 έως 30.11.2017) της ισχύος της ως άνω σύμβασης, κατά δε της αποφάσεως του Δημοτικού Συμβουλίου η αιτούσα άσκησε την υπ’ αριθμ. πρωτ. 82719/54327/16.12.2014 προσφυγή ενώπιον του Γενικού Γραμματέα της Αποκεντρωμένης Διοίκησης Αττικής, η οποία απορρίφθηκε με την 10322/5660/16.2.2015 απόφασή του. Με την κρινόμενη αίτηση, η αιτούσα ζητεί την ακύρωση α) της 10322/5660 απορριπτικής απόφασης του Γενικού Γραμματέα Αποκεντρωμένης Διοίκησης Αττικής και β) της σιωπηρής απόρριψης της ειδικής διοικητικής προσφυγής υπ’ αρ. 82719/54327/16.12.2014 ενώπιον της Επιτροπής του άρθρου 152 του ν. 3463/2006. Δοθέντος, όμως, ότι από τα στοιχεία του φακέλου δεν προκύπτει ότι έχει ασκηθεί προσφυγή κατά της ως άνω απόφασης του Γενικού Γραμματέα Αποκεντρωμένης Διοίκησης Αττικής ενώπιον της Επιτροπής του άρθρου 152 του ν. 3463/2006, ώστε να έχει συντελεσθεί σιωπηρή απόρριψη αυτής, πρέπει να γίνει δεκτό, καθ’ ερμηνεία του δικογράφου, ότι με την κρινόμενη αίτηση ζητείται η ακύρωση της 10322/5660/16.2.2015 απόφασης του Γενικού Γραμματέα Αποκεντρωμένης Διοίκησης Αττικής, συμπροσβαλλόμενη δε πρέπει να θεωρηθεί και η 274/2014 απόφαση του Δημοτικού Συμβουλίου Χαϊδαρίου.

3. Επειδή, ο ισχύων Κώδικας Δήμων και Κοινοτήτων (ν. 3463/2006, Α΄ 114) ορίζει στο άρθρο 192 («Εκμίσθωση ακινήτων των Δήμων και των Κοινοτήτων») τα εξής: «1. Η εκμίσθωση ακινήτων των Δήμων και των Κοινοτήτων γίνεται με δημοπρασία. Αν η δημοπρασία δεν φέρει αποτέλεσμα, επαναλαμβάνεται. 2. …». Η διαδικασία διεξαγωγής των ανωτέρω δημοπρασιών εξακολουθεί να διέπεται από το π.δ. 270/1981 «περί καθορισμού των οργάνων, της διαδικασίας και των όρων διενέργειας δημοπρασιών δι’ εκποίησιν ή εκμίσθωσιν πραγμάτων των Δήμων και Κοινοτήτων» (Α΄ 77), το οποίο είχε εκδοθεί κατ’ επίκληση της εξουσιοδοτικής διατάξεως του άρθρου 194 του προϊσχύσαντος Δημοτικού και Κοινοτικού Κώδικα, που είχε κυρωθεί με τον ν. 1065/1980 (Α΄ 168), και δεν έχει αντικατασταθεί από νεότερο προεδρικό διάταγμα, εκδοθέν κατ’ εφαρμογήν της αντιστοίχου εξουσιοδοτικής διατάξεως του άρθρου 201 του ισχύοντος Κώδικα Δήμων και Κοινοτήτων. Η εκμίσθωση ακινήτων των Δήμων και Κοινοτήτων σύμφωνα με τις ανωτέρω διατάξεις του π.δ./τος 270/1981 αποβλέπει, όπως έχει παγίως κριθεί, στην επίτευξη του καλύτερου δυνατού οικονομικού αποτελέσματος και στην εξυπηρέτηση ταμιευτικών σκοπών των Ο.Τ.Α., οι δε συναπτόμενες συμβάσεις είναι συμβάσεις ιδιωτικού δικαίου. Επομένως, οι διαφορές, που γεννώνται από πράξεις που προηγούνται της συνάψεως των συμβάσεων αυτών είναι, κατ’ αρχήν, ιδιωτικές και εκδικάζονται από τα πολιτικά δικαστήρια (βλ. ΣτΕ 2918, 2397, 2390/2016, 4149/2015, 1000/2013, 257/2011, 1021, 2011, 832/2007 κ.α.). Τα ανωτέρω δεν μεταβάλλονται, άνευ ετέρου, όταν το υπό εκμίσθωση ακίνητο βρίσκεται εντός ή αποτελεί τμήμα κοινοχρήστου χώρου. Στην περίπτωση αυτή η διαφορά εξακολουθεί να είναι ιδιωτική αν δεν αμφισβητείται η δυνατότητα παραχωρήσεως ιδιαιτέρου δικαιώματος, κατά το άρθρο 970 του Αστικού Κώδικα, επί του κοινοχρήστου πράγματος, το οποίο αφορά η εκμίσθωση, αλλά το πρόσωπο, στο οποίο θα παραχωρηθεί το δικαίωμα αυτό ή η διαδικασία με την οποία αυτό θα παραχωρηθεί (βλ. ΣτΕ 2918/2016, 4149/2015, πρβλ. ΣτΕ 891/2008 Ολομ.). 

4. Επειδή, όπως προκύπτει από το ευρισκόμενο μεταξύ των στοιχείων του φακέλου 41360/5.2.2015 έγγραφο απόψεων του Δήμου Χαϊδαρίου προς την Αποκεντρωμένη Διοίκηση Αττικής, το επίδικο μίσθιο κείται εντός κοινοχρήστου χώρου που ανήκε κατά κυριότητα στο Ταμείο Εθνικής Οδοποιϊας και είχε παραχωρηθεί στον Δήμο με την από 8.6.1988 προγραμματική σύμβαση, στη συνέχεια δε, περιήλθε στην κυριότητα του Δημοσίου (βλ. 1002231/347/0010/12.1.2001 απόφαση των Υπουργών Οικονομικών, ΠΕΧΩΔΕ, Γεωργίας και Πολιτισμού για την κήρυξη αναγκαστικής απαλλοτριώσεως ακινήτων για τη διάνοιξη του Κόμβου Σκαραμαγκά – Κλάδου Σύνδεσης ΕΟ Αθηνών – Κορίνθου με περιφερειακή Λεωφόρο Αιγάλεω στους Δήμους Χαϊδαρίου – Ασπροπύργου νομού Αττικής, Δ΄ 55). Σύμφωνα δε με την 279/20.10.2009 απόφαση της Δημαρχιακής Επιτροπής Χαϊδαρίου περί κατάρτισης των όρων διενέργειας της δημοπρασίας για την εκμίσθωση της εν λόγω εγκατάστασης και την 284/2009 απόφαση του ίδιου οργάνου περί κατακυρώσεως του αποτελέσματος της δημοπρασίας, η διαγωνιστική διαδικασία και η επίδικη σύμβαση μίσθωσης διέπονται, προεχόντως, από τις διατάξεις του π.δ/τος 270/1981. Ενόψει των ανωτέρω, η αμφισβήτηση της νομιμότητας της 274/2014 αποφάσεως του Δημοτικού Συμβουλίου Χαϊδαρίου, με την οποία απορρίφθηκε αίτημα παράτασης της διάρκειας της ως άνω σύμβασης, καθώς και της 10322/5660/16.2.2015 απόφασης του Γενικού Γραμματέα Αποκεντρωμένης Διοίκησης Αττικής, η οποία εκδόθηκε επί προσφυγής, στο πλαίσιο ασκήσεως ελέγχου νομιμότητας επί της ανωτέρω πράξεως του Δημοτικού Συμβουλίου, δεν δημιουργεί διοικητική διαφορά, αλλά διαφορά ιδιωτικού δικαίου, η οποία υπάγεται, κατά το άρθρο 94 παρ. 3 του Συντάγματος, στη δικαιοδοσία των πολιτικών δικαστηρίων. Δεν ασκεί δε επιρροή στη φύση της διαφοράς ο τυχόν κοινόχρηστος χαρακτήρας του χώρου εντός του οποίου κείται το μίσθιο, εφόσον οι προσβαλλόμενες πράξεις εκδόθηκαν στο πλαίσιο εξέτασης αιτήματος της μισθώτριας για την παράταση της μίσθωσης και όχι αμφισβήτησης της δυνατότητας παραχωρήσεως ιδιαιτέρων δικαιωμάτων επί του κοινοχρήστου χώρου. Συνεπώς, η κρινόμενη αίτηση είναι απορριπτέα λόγω ελλείψεως δικαιοδοσίας.

Δ ι ά τ α ύ τ α

Απορρίπτει την κρινόμενη αίτηση.

Διατάσσει την κατάπτωση του παραβόλου.

Επιβάλλει σε βάρος της αιτούσας τη δικαστική δαπάνη του Δημοσίου, η οποία ανέρχεται στο ποσό των τετρακοσίων εξήντα (460) ευρώ και τη δικαστική δαπάνη του Δήμου Χαϊδαρίου, η οποία ανέρχεται, επίσης, στο ποσό των τετρακοσίων εξήντα (460) ευρώ.

Η διάσκεψη έγινε στην Αθήνα στις 30 Οκτωβρίου 2017

Η Προεδρεύουσα ΣύμβουλοςΗ Γραμματέας

Αικ. Χριστοφορίδου Ι. Παπαχαραλάμπους

και η απόφαση δημοσιεύθηκε σε δημόσια συνεδρίαση της 28ης Δεκεμβρίου 2017.

Η Προεδρεύουσα ΣύμβουλοςΗ Γραμματέας

Αικ. Χριστοφορίδου Ε. Καπίρη

ΣΤΟ ΟΝΟΜΑ ΤΟΥ ΕΛΛΗΝΙΚΟΥ ΛΑΟΥ

Εντέλλεται προς κάθε δικαστικό επιμελητή να εκτελέσει όταν του το ζητήσουν την παραπάνω απόφαση, τους Εισαγγελείς να ενεργήσουν κατά την αρμοδιότητά τους και τους Διοικητές και τα άλλα όργανα της Δημόσιας Δύναμης να βοηθήσουν όταν τους ζητηθεί.

Η εντολή πιστοποιείται με τη σύνταξη και την υπογραφή του παρόντος.

Αθήνα, ..............................................

 Ο Πρόεδρος του Δ´ Τμήματος Η Γραμματέας

./.
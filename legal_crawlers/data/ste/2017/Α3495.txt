Α3495/2017
Δ' Τμήμα
Απόφαση
28/12/2017
Αίτηση ακυρώσεως
Ε19/2016
Πενταμελής
ECLI:EL:COS:2017:1228A3495.16E19
******
******

Β.Κ.

Αριθμός 3495/2017

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Δ΄

Συνεδρίασε δημόσια στο ακροατήριό του στις 21 Νοεμβρίου 2017, με την εξής σύνθεση: Αικ. Χριστοφορίδου, Σύμβουλος της Επικρατείας, Προεδρεύουσα, ελλείποντος Προέδρου του Τμήματος, Ηλ. Μάζος, 
Β. Κίντζιου, Σύμβουλοι, Ι. Μιχαλακόπουλος, Ν. Μαρκόπουλος, Πάρεδροι. Γραμματέας η Ι. Παπαχαραλάμπους.

Για να δικάσει την από 31 Δεκεμβρίου 2015 αίτηση:

της ανώνυμης εταιρείας με την επωνυμία «ΤΡΟΚΑΝΤΕΡΟ ΑΝΩΝΥΜΗ ΔΙΑΦΗΜΙΣΤΙΚΗ ΕΤΑΙΡΕΙΑ» και το διακριτικό τίτλο «ΤΡΟΚΑΝΤΕΡΟ Α.Ε.», που εδρεύει στη Θεσσαλονίκη (Θ. Σοφούλη 72Β), η οποία δεν παρέστη,

κατά των: 1) Υπουργού Εσωτερικών, ο οποίος παρέστη με τον Γεώργιο Θεοδωρακόπουλο, Πάρεδρο του Νομικού Συμβουλίου του Κράτους και 2) Δήμου Γλυφάδας Αττικής ο οποίος παρέστη με τον δικηγόρο Απόστολο Γεωργούλα (Α.Μ. 29346), που τον διόρισε με απόφαση της Οικονομικής του Επιτροπής.

Με την αίτηση αυτή η αιτούσα εταιρεία επιδιώκει να ακυρωθούν: 
1) η υπ' αριθμ. 31/13.11.2015 απόφαση της Ειδικής Επιτροπής του άρθρου 152 του Ν. 3463/2006 της Περιφερειακής Ενότητας Δυτικής Αττικής Δυτικού και Νοτίου Τομέα Αθηνών, 2) η υπ' αριθμ. 58248/32243/27.8.2015 απόφαση της ασκούσας καθήκοντα Γενικού Γραμματέα Αποκεντρωμένης Διοίκησης Αττικής, 3) η υπ' αριθμ. 317/2015 απόφαση της Οικονομικής Επιτροπής του Δήμου Γλυφάδας 4) η υπ' αριθμ. 79/2015 πράξη της Οικονομικής Επιτροπής του Δήμου Γλυφάδας όπως ισχύει με το υπ' αριθμ. 15/2015 πρακτικό της και κάθε άλλη σχετική πράξη ή παράλειψη της Διοικήσεως.

Η εκδίκαση άρχισε με την ανάγνωση της εκθέσεως του εισηγητή, Παρέδρου Ι. Μιχαλακόπουλου.

Κατόπιν το δικαστήριο άκουσε τον πληρεξούσιο του καθ' ού Δήμου και τον αντιπρόσωπο του Υπουργού, οι οποίοι ζήτησαν την απόρριψη της υπό κρίση αιτήσεως.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της υπό κρίσιν αιτήσεως έχει καταβληθεί το νόμιμο παράβολο (ειδικά έντυπα παραβόλου υπ` αριθμούς 4151659 και 1403161/2016, σειράς Α).

2. Επειδή, με την υπό κρίσιν αίτηση η αιτούσα ζητεί ν' ακυρωθούν οι εξής πράξεις: α) η 317/2015 πράξη της Οικονομικής Επιτροπής του Δήμου Γλυφάδας, απορριπτική ενστάσεώς της κατά της 79/2015 πράξεως του αυτού οργάνου, β) η 58248/32243/27.8.2015 πράξη της ασκούσας καθήκοντα Γενικού Γραμματέα στην Αποκεντρωμένη Διοίκηση Αττικής, απορριπτική προσφυγής νομιμότητος που άσκησε η αιτούσα κατά της πράξεως του Δήμου και γ) η υπ' α.ά. 31/13.11.2015 πράξη της και άρ. 152 του Κώδικα Δήμων & Κοινοτήτων Επιτροπής, της αρμόδιας για τις Περιφερειακές Ενότητες Δυτικού και Νοτίου Τομέων Αθηνών, με την οποία απερρίφθη προσφυγή της αιτήσεως κατά της πράξεως του Γ.Γ. Αποκεντρωμένης Διοικήσεως. Εξ άλλου, με την 79/2015 πράξη της Οικονομικής Επιτροπής του καθ' ού Δήμου είχαν εγκριθεί τροποποιημένοι οι όροι δημοπρασίας για την παραχώρηση του δικαιώματος χρήσεως κοινοχρήστων χώρων, προκειμένου σ' αυτούς να τοποθετηθούν στέγαστρα με διαφημιστικά πλαίσια (ΣτΕ 3627/2009), τα οποία προεβλέπετο ν' απομακρυνθούν με την λήξη του χρονικού διαστήματος της παραχωρήσεως του ως άνω δικαιώματος.

3. Επειδή, το δικόγραφο της υπό κρίσιν αιτήσεως υπογράφεται από δικηγόρο ως πληρεξούσιο της αιτούσης. Κατά την συζήτηση, όμως, της υποθέσεως στο ακροατήριο η αιτούσα δεν παρέστη με πληρεξούσιο δικηγόρο ούτε εμφανίσθηκε ο νόμιμος εκπρόσωπός της, για να δηλώσει ότι εγκρίνει την άσκηση της αιτήσεως ακυρώσεως, ενώ εξ άλλου δεν προσκομίσθηκε μέχρι την συζήτηση της υποθέσεως συμβολαιογραφική πράξη παροχής πληρεξουσιότητας προς τον δικηγόρο που υπογράφει το δικόγραφο. Συνεπώς, σύμφωνα με το άρθρο 27 του κωδ. π.δ/τος 18/1989 (Α΄ 8), όπως συμπληρώθηκε και τροποποιήθηκε με το άρθρο 4 παρ. 2 του 2479/1997 (Α΄ 67), η αίτηση πρέπει ν' απορριφθεί ως απαράδεκτη.

 Δ ι ά τ α ύ τ α

Απορρίπτει την αίτηση.

Διατάσσει την κατάπτωση του κατατεθέντος παραβόλου και

Επιβάλλει εις βάρος της αιτούσης την δικαστική δαπάνη του Δημοσίου, η οποία ανέρχεται σε τετρακόσια εξήντα (460) ευρώ, καθώς και του Δήμου Γλυφάδας, η οποία ανέρχεται ωσαύτως σε τετρακόσια εξήντα (460) ευρώ.

Η διάσκεψη έγινε στην Αθήνα στις 22 Νοεμβρίου 2017

Η Προεδρεύουσα ΣύμβουλοςΗ Γραμματέας

Αικ. Χριστοφορίδου Ι. Παπαχαραλάμπους

και η απόφαση δημοσιεύθηκε σε δημόσια συνεδρίαση της 28ης Δεκεμβρίου 2017.

Η Προεδρεύουσα ΣύμβουλοςΗ Γραμματέας

Αικ. Χριστοφορίδου Ε. Καπίρη

ΣΤΟ ΟΝΟΜΑ ΤΟΥ ΕΛΛΗΝΙΚΟΥ ΛΑΟΥ

Εντέλλεται προς κάθε δικαστικό επιμελητή να εκτελέσει όταν του το ζητήσουν την παραπάνω απόφαση, τους Εισαγγελείς να ενεργήσουν κατά την αρμοδιότητά τους και τους Διοικητές και τα άλλα όργανα της Δημόσιας Δύναμης να βοηθήσουν όταν τους ζητηθεί.

 Η εντολή πιστοποιείται με την σύνταξη και την υπογραφή του παρόντος.

Αθήνα, ..............................................

Ο Πρόεδρος του Δ' ΤμήματοςΗ Γραμματέας

./.
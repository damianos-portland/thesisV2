Α3516/2017
Ε' Τμήμα
Απόφαση
29/12/2017
Έφεση
Ε1690/2013
Πενταμελής
ECLI:EL:COS:2017:1229A3516.13E1690
******
******

Λ.Ν. (m)

Αριθμός 3516/2017

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Ε΄

Συνεδρίασε δημόσια στο ακροατήριό του στις 8 Μαρτίου 2017, με την εξής σύνθεση: Γ. Παπαγεωργίου, Σύμβουλος της Επικρατείας, Προεδρεύων, σε αναπλήρωση του Προέδρου του Τμήματος, που είχε κώλυμα, Χρ. Ντουχάνης, Αγγ. Μίντζια, Σύμβουλοι, Δ. Βασιλειάδης, 
Ζ. Θεοδωρικάκου, Πάρεδροι. Γραμματέας η Μ. Βλασερού.

Για να δικάσει την από 22 Μαρτίου 2013 έφεση:

της Ανώνυμης Εταιρείας με την επωνυμία «ΓΡΗΓΟΡΙΟΣ ΚΑΙ ΚΩΝΣΤΑΝΤΙΝΟΣ ΤΣΑΜΗΣ Α.Ε. - ΞΕΝΟΔΟΧΕΙΑ ΚΑΙ ΕΠΙΧΕΙΡΗΣΕΙΣ» και με τον διακριτικό τίτλο «ΤΣΑΜΗΣ Α.Ε.», που εδρεύει στην Καστοριά (Δ.Δ. Δισπηλιού του Δήμου Μακεδνών Ν. Καστοριάς), ο οποίος δεν παρέστη, αλλά ο δικηγόρος που υπογράφει την έφεση νομιμοποιήθηκε με συμβολαιογραφικό πληρεξούσιο,

κατά των: 1) Δήμου Καστοριάς, ο οποίος παρέστη με τον δικηγόρο Πέτρο Πατρώνο (Α.Μ. 23724), που τον διόρισε με απόφασή του ο Δήμαρχος και 2) Ανώνυμης Εταιρείας με την επωνυμία «Σ. ΣΜΑΡΟΠΟΥΛΟΣ Α.Ε.Β.Ε.», που εδρεύει στο Δισπηλιό Ν. Καστοριάς, η οποία δεν παρέστη,

και κατά της υπ’ αριθμ. 511/2012 απόφασης του Διοικητικού Εφετείου Θεσσαλονίκης.

Ο πληρεξούσιος των διαδίκων που παρέστη δήλωσε, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου ότι δεν θα αγορεύσει.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Ζ. Θεοδωρικάκου.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινόμενης έφεσης καταβλήθηκε το νόμιμο παράβολο (915994, 3417354 ειδικά γραμμάτια παραβόλου, σειράς Α΄).

2. Επειδή, με την έφεση αυτή ζητείται η εξαφάνιση της 511/2012 αποφάσεως του Διοικητικού Εφετείου Θεσσαλονίκης. Με την απόφαση αυτή κηρύχθηκε καταργημένη η δίκη επί αιτήσεως ακυρώσεως της εκκαλούσας κατά: α) της ΚΟ/2295/29-11-2006/11-12-2006 πράξης Β΄ αναθεώρησης της 70/2006 οικοδομικής άδειας της Διεύθυνσης Πολεοδομίας της Ν.Α. Καστοριάς, με την οποία επετράπη στην δεύτερη εφεσίβλητη εταιρεία η κατασκευή αναλημματικών τοιχίων και επιχώσεων του περιβάλλοντος χώρου ύψους άνω των 1,50 μ. και περιορισμένες αλλαγές της αρχιτεκτονικής μελέτης νέας ξενοδοχειακής μονάδας Α΄ τάξης, σε γήπεδο που βρίσκεται στη θέση «Γρανιβόδα» της περιοχής του Δ.Δ. Δισπηλιού του τέως Δήμου Μακεδνών και εφάπτεται με την εθνική οδό Καστοριάς - Κοζάνης και β) της 173/1369 /2006 πράξης της Επιτροπής Αρχιτεκτονικού Ελέγχου (Ε.Π.Α.Ε.) Ν. Καστοριάς, με την οποία εγκρίθηκε η οικεία αρχιτεκτονική μελέτη.

3. Επειδή, η κρινόμενη έφεση νομίμως συζητείται παρά την απουσία της εφεσίβλητης εταιρείας, δεδομένου ότι, όπως προκύπτει από το με ημερομηνία 25.10.2013 αποδεικτικό επιδόσεως της δικαστικής επιμελήτριας του Διοικητικού Πρωτοδικείου Θεσσαλονίκης, που ευρίσκεται στον φάκελο της υποθέσεως, αντίγραφο της υπό κρίση εφέσεως και της πράξεως της Προέδρου του Τμήματος περί ορισμού εισηγητή και δικασίμου, κοινοποιήθηκε νομίμως και εμπροθέσμως στον πληρεξούσιο δικηγόρο της εν λόγω εφεσίβλητης.

4. Επειδή, νομίμως η παρούσα έφεση στρέφεται μόνο κατά του Δήμου Καστοριάς και όχι και κατά της Περιφέρειας Δυτικής Μακεδονίας, καθ’ όσον μόνο ο εν λόγω Δήμος διετέλεσε διάδικος στην ακυρωτική δίκη ενώπιον του Διοικητικού Εφετείου Θεσσαλονίκης, διότι οι σχετικές με το αντικείμενο της παρούσας δίκης αρμοδιότητες της ήδη καταργηθείσης Νομαρχιακής Αυτοδιοικήσεως Καστοριάς έχουν μεταφερθεί σ’ αυτόν (άρθρο 283 παρ. 2 του ν. 3852/2010, Α΄ 87, όπως το τρίτο εδάφιο της παρ. αυτής τροποποιήθηκε με το άρθρο 6 παρ. 13 του ν. 4071/2012, Α΄ 85), πρέπει δε ν’ απορριφθούν ως αβάσιμα τα περί του αντιθέτου προβαλλόμενα από τον εφεσίβλητο Δήμο με το από 10.3.2017 υπόμνημά του (πρβλ. ΣτΕ 2295/2017, 570/2016, 1503/2013 κ.ά.).

5. Επειδή, όπως προκύπτει από την εκκαλουμένη απόφαση και τα στοιχεία του φακέλου, η Διεύθυνση Πολεοδομίας της Ν.Α. Καστοριάς εξέδωσε την 70/5.6.2006 άδεια οικοδομής για την ανέγερση νέας ξενοδοχειακής μονάδας Α΄ τάξης σε γήπεδο που βρίσκεται στη θέση «Γρανιβόδα» της περιοχής του Δ.Δ. Δισπηλιού του τέως Δήμου Μακεδνών από την εφεσίβλητη εταιρεία “Σ. Σμαρόπουλος Α.Ε.Β.Ε”. Η εν λόγω οικοδομική άδεια αναθεωρήθηκε με την ΚΟ/1264/10.7.2006 πράξη (Α΄ αναθεώρηση) “για αλλαγή των εγκρίσεων α) ΕΟΤ 662/10.7.06, β) ΠΕΧΩ Δ.ΜΑΚ. 71599/2140/4.7.06, γ) ΠΕΧΩ (Τμήμα Περιβάλλοντος) 74488/2190/7.7.05 και δ) ΔΕΣΕ Κοζάνης αρ. 73507/2788/6.7.06”. Ακολούθως, με την επίδικη ΚΟ/2295/29.11.2006/11.12.2006 πράξη (Β΄ αναθεώρηση) επετράπη, μεταξύ άλλων, να γίνουν επιχώσεις πέραν του 1,50 μέτρου για την προσαρμογή του κτιρίου της επίδικης ξενοδοχειακής μονάδας στο ως άνω γήπεδο, αφού προηγουμένως εγκρίθηκαν με την 173/1369/2006 πράξη της Ε.Π.Α.Ε. Ν. Καστοριάς η σχετική τεχνική έκθεση του μελετητή μηχανικού Γ. Κ. και τα συνυποβληθέντα στοιχεία (μελέτες και διαγράμματα). Κατά των εν λόγω πράξεων (αναθεώρησης και έγκρισης από την Ε.Π.Α.Ε.) ασκήθηκε αίτηση ακυρώσεως από την εκκαλούσα, φερόμενη ως ιδιοκτήτρια ξενοδοχειακής μονάδας κείμενης στην ίδια ως άνω θέση. Με την 1815/2009 προδικαστική απόφαση του Διοικητικού Εφετείου Θεσσαλονίκης κρίθηκε ότι η εν λόγω αίτηση πρέπει να απορριφθεί ως απαράδεκτη ως προς τη δεύτερη προσβληθείσα πράξη, η οποία ενσωματώθηκε στην πρώτη και περαιτέρω αναβλήθηκε η έκδοση οριστικής απόφαση προκειμένου να συμπληρωθεί ο φάκελος της υποθέσεως, διότι μετά την άσκηση της αιτήσεως ακυρώσεως εκδόθηκε νέα πράξη αναθεώρησης της προαναφερθείσας οικοδομικής άδειας, η ΚΟ/2326/9-11-07/4-12-2007 (Γ΄ αναθεώρηση) που ενδεχομένως είχε επιρροή στο αντικείμενο της δίκης, κατά τα προβαλλόμενα από τη Διοίκηση και τη δεύτερη εφεσίβλητη. Μετά τη συμπλήρωση των στοιχείων του φακέλου εκδόθηκε η εκκαλουμένη απόφαση που κήρυξε τη δίκη καταργημένη, κατά το άρθρο 32 παρ. 2 του π.δ. 18/1989. Συγκεκριμένα, στην εκκαλουμένη απόφαση αναφέρεται ότι με την τελευταία πράξη αναθεώρησης, που αφορά «προσθήκη χώρου κύριας χρήσης, εσωτερικές διαρρυθμίσεις, περιορισμένες αλλαγές στη μελέτη περιβάλλοντος χώρου», επιτράπηκαν, μεταξύ άλλων, εκ νέου επιχώσεις πέραν του 1,50 μέτρου για την προσαρμογή του κτιρίου στο γήπεδο, αφού προηγουμένως εγκρίθηκαν με την 141/1529/15-11-2007 πράξη της ανωτέρω Ε.Π.Α.Ε. η σχετική τεχνική έκθεση του μελετητή μηχανικού Γ. Κ. και τα συνυποβληθέντα νέα στοιχεία (μελέτες και διαγράμματα), καθώς και ότι από την αντιπαραβολή των στοιχείων αυτών, και ιδίως του σχεδίου Τ1 με θέμα «Τοπογραφικό διάγραμμα και διάγραμμα υψομέτρων» του προαναφερόμενου μελετητή, βάσει του οποίου εκδόθηκε η προσβληθείσα πράξη αναθεώρησης, και του σχεδίου Τ1 με θέμα «Διάγραμμα υψομέτρων, διάγραμμα εσωτερικής κυκλοφορίας και διαμόρφωσης περιβάλλοντος χώρου» του ιδίου, στο οποίο στηρίζεται η Γ΄ πράξη αναθεώρησης, προκύπτει ότι η διαμόρφωση του περιβάλλοντος χώρου με επιχώσεις σχεδιάστηκε εκ νέου με βάση τη φυσική στάθμη του εδάφους και διαφορετικά από την προσβληθείσα πράξη και σε ορισμένα μέρη σε χαμηλότερες στάθμες από τις εγκριθείσες με αυτήν. Με τα δεδομένα αυτά, το δικαστήριο έκρινε ότι η προσβληθείσα πράξη, κατά το μέρος που αναφέρεται στο κεφάλαιο των επιχώσεων, το οποίο και μόνο επλήττετο με την αίτηση ακυρώσεως, αντικαταστάθηκε από τη νεότερη πράξη αναθεώρησης, με την οποία έγινε νέα ρύθμιση ως προς το επίμαχο κεφάλαιο, κατ’ αυτής δε η ήδη εκκαλούσα είχε ασκήσει άλλη αίτηση ακυρώσεως ενώπιον του εφετείου. Ενόψει τούτων, όπως έχει ήδη εκτεθεί, με την εκκαλουμένη, κηρύχθηκε καταργημένη η ανοιγείσα με την εν λόγω αίτηση ακυρώσεως δίκη.

6. Επειδή, το β΄ εδάφιο του άρθρου 58 παρ. 1 του π.δ. 18/1989 (Α΄ 8), όπως είχε προστεθεί από το άρθρο 12 παρ. 2 ν. 3900/2010 
(Α΄ 213) και ίσχυε κατά τον χρόνο ασκήσεως του ενδίκου μέσου (26.3.2013), όριζε τα εξής: «Η έφεση επιτρέπεται, μόνον όταν προβάλλεται από τον διάδικο, με συγκεκριμένους ισχυρισμούς που περιέχονται στο σχετικό δικόγραφο, ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου». Στην συνέχεια το ως άνω εδάφιο αντικαταστάθηκε από το άρθρο 15 παρ. 3 ν. 4446/2016 (Α΄ 240) με ισχύ από τις 22 Δεκεμβρίου 2016 (άρθρο 32 του νόμου) και κατέλαβε την συζήτηση της υποθέσεως στο ακροατήριο (8.3.2017), ορίζοντας τα εξής: «Η έφεση επιτρέπεται μόνον όταν προβάλλεται από τον διάδικο, με συγκεκριμένους ισχυρισμούς, που περιέχονται στο σχετικό δικόγραφο, ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. Το απαράδεκτο του προηγουμένου εδαφίου καλύπτεται, εάν μέχρι την πρώτη συζήτηση της υπόθεσης περιέλθει εγγράφως σε γνώση του δικαστηρίου με πρωτοβουλία του διαδίκου, ακόμα και αν δεν γίνεται επίκλησή της στο εισαγωγικό δικόγραφο, απόφαση του Συμβουλίου της Επικρατείας ή άλλου ανωτάτου δικαστηρίου είτε ανέκκλητη απόφαση διοικητικού δικαστηρίου, που είναι αντίθετη προς την προσβαλλομένη απόφαση». Σύμφωνα με τη διάταξη αυτή, ο εκκαλών βαρύνεται δικονομικώς με την υποχρέωση, επί ποινή ολικού ή μερικού απαραδέκτου της έφεσής του, να τεκμηριώσει με ειδικούς και συγκεκριμένους ισχυρισμούς, οι οποίοι περιέχονται στο εισαγωγικό δικόγραφο για καθέναν από τους προβαλλόμενους λόγους είτε ότι δεν υπάρχει νομολογία του Συμβουλίου της Επικρατείας επί συγκεκριμένου νομικού ζητήματος, δηλαδή επί ζητήματος ερμηνείας διάταξης νόμου ή γενικής αρχής του ουσιαστικού ή δικονομικού δικαίου, η οποία είναι κρίσιμη για την επίλυση της ενώπιον του Δικαστηρίου αγόμενης διαφοράς, είτε ότι οι παραδοχές της εκκαλούμενης απόφασης επί συγκεκριμένου νομικού ζητήματος, η επίλυση του οποίου ήταν αναγκαία για τη διάγνωση της οικείας υπόθεσης, έρχονται σε αντίθεση προς παγιωμένη ή πάντως μη ανατραπείσα νομολογία, επί του αυτού νομικού ζητήματος και υπό τους αυτούς όρους αναγκαιότητας για τη διάγνωση των σχετικών υποθέσεων, ενός τουλάχιστον εκ των τριών ανωτάτων δικαστηρίων (ΣτΕ, ΑΠ, ΕλΣ) ή του Ανωτάτου Ειδικού Δικαστηρίου ή προς ανέκκλητη απόφαση διοικητικού δικαστηρίου. Στην τελευταία περίπτωση, οι αποφάσεις, προς τις οποίες προβάλλεται αντίθεση της εκκαλουμένης, πρέπει να μνημονεύονται ειδικώς και το κριθέν με αυτές νομικό ζήτημα θα πρέπει να ήταν ουσιώδες για την επίλυση των ενώπιον των δικαστηρίων εκείνων διαφορών. Περαιτέρω, οι ισχυρισμοί αυτοί προβάλλονται παραδεκτώς μόνο με το εισαγωγικό της έφεσης δικόγραφο και όχι με δικόγραφο προσθέτων λόγων ή υπόμνημα (ΣτΕ 800/2015 Ολομ., 3995/2015, 91/2016). Εξ άλλου, η ανωτέρω ρύθμιση, εν όψει του περιεχομένου της και του σκοπού, στον οποίο αποβλέπει, δεν αντίκειται στο άρθρο 20 παρ. 1 ή σε οποιαδήποτε άλλη διάταξη του Συντάγματος ούτε στο άρθρο 6 της Ευρωπαϊκής Σύμβασης για την προάσπιση των δικαιωμάτων του ανθρώπου και των θεμελιωδών ελευθεριών που κυρώθηκε με το ν.δ. 53/1974 (Α΄ 256), (Ολομ. ΣτΕ 800/2015, ΣτΕ 1547/2012 7μ., 3995/2015, 91/2016, 850/2016, 2014/2016, 2566/2017 κ.ά., ΕΔΔΑ 2.6.2016, 18880/15, Παπαϊωάννου κατά Ελλάδας).

7. Επειδή, με την κρινόμενη έφεση προβάλλεται ότι αυτή ασκείται παραδεκτώς, κατ’ επίκληση του άρθρου 58 του π.δ. 18/1989, όπως τροποποιήθηκε με το άρθρο 12 παρ. 2 του ν. 3900/2010, για το λόγο ότι δεν υπάρχει νομολογία του Συμβουλίου της Επικρατείας ως προς το ζήτημα περί του εάν επιτρέπεται στον ακυρωτικό δικαστή να αντιπαραβάλει τα στοιχεία και ιδίως τα σχέδια που συνοδεύουν διαδοχικές αναθεωρήσεις οικοδομικής άδειας και περαιτέρω να προβεί στην καθαρά «τεχνική κρίση» ότι η προσβληθείσα με την αίτηση ακυρώσεως πράξη αναθεώρησης αντικαταστάθηκε, ως προς ένα ή περισσότερα κεφάλαιά της, με μεταγενέστερη πράξη αναθεώρησης και έπαυσε να ισχύει. Περαιτέρω, προβάλλεται ότι, εν προκειμένω, το εφετείο κατ’ εσφαλμένη ερμηνεία και εφαρμογή του νόμου κήρυξε τη δίκη καταργημένη, χωρίς να εξετάσει, όπως όφειλε, προβληθέντες με το κύριο και το πρόσθετο δικόγραφο λόγους ακυρώσεως.

8. Επειδή, κατά την έννοια του άρθρου 32 παρ. 2 του π.δ. 18/1989 (Α΄ 8), ο δικαστής έχει την εξουσία να ελέγξει αν η προσβαλλόμενη με την αίτηση ακυρώσεως πράξη είναι σε ισχύ και αν η δίκη διατηρεί το αντικείμενό της. Περαιτέρω, όπως προκύπτει από την πάγια νομολογία του δικαστηρίου, στο πλαίσιο της κρίσεως αυτής, σε περίπτωση προσβολής οικοδομικής αδείας (ή αναθεώρησης αυτής), ο ακυρωτικός δικαστής εξετάζει αν είναι ουσιώδης η τυχόν επιχειρούμενη με μεταγενέστερη πράξη αναθεώρηση της ως άνω προσβαλλόμενης πράξης και αν, συνεπώς, η εν λόγω αναθεώρηση συνεπάγεται αντικατάσταση της προσβαλλόμενης αυτής πράξης (η οποία, σε καταφατική περίπτωση, παύει να ισχύει). Για το σχηματισμό δε της κρίσης του αυτής ο ακυρωτικός δικαστής προβαίνει αναγκαίως σε ερμηνεία του περιεχομένου τόσο της προσβαλλόμενης όσο και της νεώτερης πράξης, ελέγχοντας και αντιπαραβάλλοντας, μεταξύ άλλων, τα σχέδια ή διαγράμματα που τις συνοδεύουν (πρβλ. Ολομ. ΣτΕ 913/2008, σκ. 4, 2252/1997, σκ. 9, 1373/2003, σκ. 10, 1645/2006, σκ. 9, 1646/2006, σκ. 6, 3828/2007, σκ. 8, 2429/2008, σκ. 6, 4445/2010, σκ. 5, 4558/2015, σκ. 7, 3735/2015, σκ. 7, 96/2016, σκ. 17 κ.ά.).

9. Με τα ανωτέρω δεδομένα, ο προβαλλόμενος ισχυρισμός περί ανυπαρξίας νομολογίας του Συμβουλίου της Επικρατείας ως προς την έκταση της εξουσίας του ακυρωτικού δικαστή, όταν προσβάλλεται οικοδομική άδεια ή πράξη αναθεώρησης αυτής, να διαπιστώσει, στο πλαίσιο εξέτασης του πραγματικού, αν συντρέχει περίπτωση αντικατάστασης της προσβαλλόμενης πράξης και, εντεύθεν, κατάργησης της δίκης, πρέπει ν’ απορριφθεί ως αβάσιμος και, συνεπώς, ο σχετικός λόγος εφέσεως είναι απορριπτέος ως απαράδεκτος. Εξάλλου, και ο λόγος εφέσεως, με τον οποίο προβάλλεται ότι, εν προκειμένω, το διοικητικό εφετείο κατ’ εσφαλμένη ερμηνεία και εφαρμογή του νόμου κήρυξε τη δίκη καταργημένη, χωρίς να εξετάσει, όπως όφειλε προβληθέντες λόγους ακυρώσεως, είναι απορριπτέος ως απαράδεκτος, διότι αφορά στη μη εξέταση από το εφετείο προβληθέντων λόγων ακυρώσεως, δηλαδή σε ανεπάρκεια της αιτιολογίας της εκκαλουμένης αποφάσεως και όχι σε ζήτημα νομικό, όπως απαιτείται, κατά τα εκτεθέντα στην έκτη σκέψη (πρβλ. ΣτΕ 3248-3247/2017). Συνεπώς, η έφεση πρέπει να απορριφθεί συνολικά ως απαράδεκτη.

Δ ι ά τ α ύ τ α

Απορρίπτει την κρινόμενη έφεση.

Διατάσσει την κατάπτωση του παραβόλου.

Επιβάλλει στην εκκαλούσα τη δικαστική δαπάνη του Δήμου Καστοριάς, που ανέρχεται σε τετρακόσια εξήντα (460) ευρώ.

Η διάσκεψη έγινε στην Αθήνα στις 25 Απριλίου 2017

Ο Προεδρεύων ΣύμβουλοςΗ Γραμματέας

Γ. ΠαπαγεωργίουΜ. Βλασερού

και η απόφαση δημοσιεύθηκε σε δημόσια συνεδρίαση στις 29 Δεκεμβρίου 2017.

Ο Πρόεδρος του Ε´ ΤμήματοςΗ Γραμματέας

Αθ. ΡάντοςΜ. Βλασερού

ΣΤΟ ΟΝΟΜΑ ΤΟΥ ΕΛΛΗΝΙΚΟΥ ΛΑΟΥ

Εντέλλεται προς κάθε δικαστικό επιμελητή να εκτελέσει όταν του το ζητήσουν την παραπάνω απόφαση, τους Εισαγγελείς να ενεργήσουν κατά την αρμοδιότητά τους και τους Διοικητές και τα άλλα όργανα της Δημόσιας Δύναμης να βοηθήσουν όταν τους ζητηθεί.

Η εντολή πιστοποιείται με την σύνταξη και την υπογραφή του παρόντος.

Αθήνα, ...........................................................

Ο Πρόεδρος του Ε΄ Τμήματος Η Γραμματέας

./.
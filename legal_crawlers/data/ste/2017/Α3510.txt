Α3510/2017
Δ' Τμήμα
Απόφαση
28/12/2017
Αίτηση ακυρώσεως
Ε760/2017
Πενταμελής
ECLI:EL:COS:2017:1228A3510.17E760
******
******

Ε.Μ.

Αριθμός 3510/2017

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Δ΄

Συνεδρίασε δημόσια στο ακροατήριό του στις 26 Σεπτεμβρίου 2017, με την εξής σύνθεση: Α. Χριστοφορίδου, Σύμβουλος της Επικρατείας, Προεδρεύουσα, ελλείποντος Προέδρου του Τμήματος, Δ. Κυριλλόπουλος, Ο. Παπαδοπούλου, Σύμβουλοι, Ι. Μιχαλακόπουλος, Δ. Μαυροπόδη, Πάρεδροι. Γραμματέας η Ι. Παπαχαραλάμπους.

Για να δικάσει την από 17 Μαρτίου 2017 αίτηση:

του Κ. Μ. του Θ., κατοίκου Αλίμου Αττικής (………………….), ενεργώντας α) ατομικά και β) με την ιδιότητα του νόμιμου εκπροσώπου της Μονάδας Φροντίδας Ηλικιωμένων με την επωνυμία «Μ.Φ.Η. Κ. Μ.» και τον διακριτικό τίτλο «…………….», που εδρεύει στον Άλιμο Αττικής (………………...), ο οποίος δεν παρέστη,

κατά της Περιφέρειας Αττικής, η οποία δεν παρέστη.

Με την αίτηση αυτή επιδιώκεται η ακύρωση 1) της υπ’ αριθ. 13/16.12.2016 απόφασης του Αντιπεριφερειάρχη Π.Ε. Νότιου Τομέα Αθηνών, 2) της σιωπηρής απόρριψης της από 1.3.2017 αιτήσεως θεραπείας του κατά της προαναφερθείσης αποφάσεως, 3) της υπ’ αριθ. 2101/16.2.2017 απόφασης του Αντιπεριφερειάρχη Π.Ε. Νότιου Τομέα Αθηνών και κάθε άλλης συναφούς πράξεως ή παραλείψεως της Διοικήσεως.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Δ. Μαυροπόδη.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινομένης αιτήσεως έχει καταβληθεί το νόμιμο παράβολο (βλ. υπ’ αριθμ. 1420752, 2575047 και 3095653/2017 ειδικά έντυπα παραβόλου σειράς Α΄).

2. Επειδή, με την αίτηση αυτή, η οποία κρατείται προς εκδίκαση από το Συμβούλιο της Επικρατείας σύμφωνα με τα άρθρα 1 παρ. 1 περ. ιβ΄ υποπερ. 1 του ν. 702/1977 (Α΄ 208) και 34 παρ. 1 τελ. εδ. του ν. 1968/1991 (Α΄ 150), ζητείται η ακύρωση α) της υπ' αριθμ. 13/16.12.2016 αποφάσεως του Αντιπεριφερειάρχη της Περιφερειακής Ενότητας Νοτίου Τομέα Αθηνών Περιφέρειας Αττικής, με την οποία επεβλήθη, κατ’ άρθρο 2 παρ. 3 του ν. 2345/1995 (Α΄ 213), το μέτρο της διακοπής λειτουργίας της μονάδας φροντίδας ηλικιωμένων «Μ.Φ.Η. Κ. Μ.» του αιτούντος με την αιτιολογία ότι «… λειτουργεί μακροχρόνια κατά παράβαση της άδειας λειτουργίας που της έχει χορηγηθεί, φιλοξενώντας υπεράριθμους ηλικιωμένους χωρίς να εξασφαλίζει ανεκτό επίπεδο διαβίωσης, με αποτέλεσμα να τίθεται σε κίνδυνο η υγεία και η ασφάλειά τους, ενώ παρά τις επανειλημμένες προειδοποιήσεις της Υπηρεσίας μας και τα δύο διοικητικά πρόστιμα (υπ’ αριθμ. 3161/30.5.2014 ύψους 5.000 ευρώ και 5332/2.8.2016 ύψους 10.000 ευρώ…) εξακολουθεί, να μην πληροί τους απαιτούμενους όρους καλής λειτουργίας που προβλέπονται από την ισχύουσα νομοθεσία», β) της σιωπηρής απορρίψεως της από 1.3.2017 αιτήσεως θεραπείας του αιτούντος κατά της προαναφερθείσης αποφάσεως, και γ) της με αρ. πρωτ. 2101/16.2.2017 πράξεως του αυτού ως άνω Αντιπεριφερειάρχη περί σφραγίσεως της εν λόγω μονάδας. Κατά των ως άνω προσβαλλομένων πράξεων ο αιτών είχε ασκήσει την με αρ. καταθ. 47/2017 αίτηση αναστολής, η οποία απερρίφθη με την 62/2017 απόφαση της Επιτροπής Αναστολών του Συμβουλίου της Επικρατείας.

3. Επειδή, το δικόγραφο της κρινομένης αιτήσεως υπογράφεται από δικηγόρο ως πληρεξούσιο του αιτούντος. Κατά τη συζήτηση, όμως, της υποθέσεως ο αιτών δεν παρέστη με πληρεξούσιο δικηγόρο, ούτε εμφανίσθηκε για να δηλώσει ότι εγκρίνει την άσκηση της αιτήσεως ακυρώσεως, ενώ, εξ άλλου, δεν έχει προσκομισθεί συμβολαιογραφική πράξη παροχής πληρεξουσιότητας προς την δικηγόρο που υπογράφει το δικόγραφο. Συνεπώς, η κρινόμενη αίτηση πρέπει να απορριφθεί ως απαράδεκτη, σύμφωνα με το άρθρο 27 του π.δ. 18/1989 (Α΄ 8), όπως ισχύει.

Δ ι ά τ α ύ τ α

Απορρίπτει την αίτηση.

Διατάσσει την κατάπτωση του παραβόλου.

Η διάσκεψη έγινε στην Αθήνα στις 4 Οκτωβρίου 2017

Η Προεδρεύουσα ΣύμβουλοςΗ Γραμματέας

Α. ΧριστοφορίδουΙ. Παπαχαραλάμπους

και η απόφαση δημοσιεύθηκε σε δημόσια συνεδρίαση της 28ης Δεκεμβρίου 2017.

Η Προεδρεύουσα ΣύμβουλοςΗ Γραμματέας

Α. ΧριστοφορίδουΕ. Καπίρη

./.
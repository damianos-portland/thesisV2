Α3498/2017
Δ' Τμήμα
Απόφαση
28/12/2017
Αίτηση αναιρέσεως
Ε3862/2016
Πενταμελής
ECLI:EL:COS:2017:1228A3498.16E3862
******
******

Β.Κ.(m)

Αριθμός 3498/2017

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Δ΄

Συνεδρίασε δημόσια στο ακροατήριό του στις 26 Σεπτεμβρίου 2017, με την εξής σύνθεση: Αικ. Χριστοφορίδου, Σύμβουλος της Επικρατείας, Προεδρεύουσα, ελλείποντος Προέδρου του Τμήματος, 
Δ. Κυριλλόπουλος, Ολ. Παπαδοπούλου, Σύμβουλοι, Ι. Μιχαλακόπουλος, Ο. Νικολαράκου, Πάρεδροι. Γραμματέας η Ι. Παπαχαραλάμπους.

Για να δικάσει την από 26 Οκτωβρίου 2016 αίτηση:

του Υπουργού Οικονομικών, ο οποίος δεν παρέστη,

κατά της εταιρείας περιορισμένης ευθύνης με την επωνυμία «ΕΛΙΚΩΝ Ε.Π.Ε. - ΓΡΑΦΙΚΕΣ ΤΕΧΝΕΣ», που εδρεύει στον Ταύρο Αττικής, η οποία παρέστη με τον δικηγόρο Λουκά Αποστολίδη (Α.Μ. 15643), που τον διόρισε με πληρεξούσιο.

Με την αίτηση αυτή ο Υπουργός επιδιώκει να αναιρεθεί η υπ' αριθμ. 1810/2016 απόφαση του Διοικητικού Εφετείου Αθηνών.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Ο. Νικολαράκου.

Κατόπιν το δικαστήριο άκουσε τον πληρεξούσιο της αναιρεσίβλητης εταιρείας, ο οποίος ζήτησε την απόρριψη της υπό κρίση αιτήσεως.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της υπό κρίση αιτήσεως δεν απαιτείται κατά νόμο η καταβολή παραβόλου.

2. Επειδή, με την αίτηση αυτή ζητείται η αναίρεση της 1810/2016 αποφάσεως του Διοικητικού Εφετείου Αθηνών, με την οποία έγινε δεκτή έφεση της ήδη αναιρεσίβλητης εταιρείας, εξαφανίσθηκε η 16729/2014 απόφαση του Διοικητικού Πρωτοδικείου Αθηνών και, εν συνεχεία, κατ’αποδοχήν προσφυγής της εν λόγω εταιρείας, ακυρώθηκε η υπ’αριθμ. οικ.13690/2412/26.11.2012 απόφαση του Υφυπουργού Ανάπτυξης, Ανταγωνιστικότητας, Υποδομών, Μεταφορών και Δικτύων. Με την τελευταία αυτή απόφαση ανακλήθηκε η ένταξη επιχειρηματικού σχεδίου της αναιρεσίβλητης εταιρείας στο Πρόγραμμα «Μεταποίηση στις Νέες Συνθήκες» του Επιχειρησιακού Προγράμματος Ανταγωνιστικότητα και Επιχειρηματικότητα του Ε.Σ.Π.Α. 2007-2013 και διατάχθηκε η επιστροφή του ποσού της προκαταβολής που της είχε χορηγηθεί, ύψους 76.379,99 ευρώ, προσαυξημένου κατά το ποσό των νομίμων τόκων.

3. Επειδή, σύμφωνα με τις διατάξεις των παραγράφων 3 και 4 του άρθρου 53 του π.δ. 18/1989 (Α΄ 8), όπως οι παράγραφοι αυτές αντικαταστάθηκαν με το άρθρο 12 παρ. 1 του ν. 3900/2010 (Α΄ 213) και, εν συνεχεία, η παρ. 3 αντικαταστάθηκε εκ νέου με το άρθρο 15 παρ. 2 του ν. 4446/2016 (Α΄ 240), δεν χωρεί αίτηση αναιρέσεως όταν πρόκειται για χρηματικού αντικειμένου διαφορά, το ποσό της οποίας υπολείπεται των 40.000 ευρώ. Εφ’όσον δε το ποσό της διαφοράς υπερβαίνει τις 40.000 ευρώ, για την παραδεκτή άσκηση αιτήσεως αναιρέσεως ο αναιρεσείων πρέπει με το εισαγωγικό δικόγραφο να τεκμηριώνει, με ειδικούς και συγκεκριμένους ισχυρισμούς, ότι με καθέναν από τους προβαλλομένους λόγους τίθεται συγκεκριμένο νομικό ζήτημα κρίσιμο για την επίλυση της ενώπιον του Δικαστηρίου αγόμενης διαφοράς, επί του οποίου είτε δεν υφίσταται νομολογία του Συμβουλίου της Επικρατείας, είτε οι σχετικές κρίσεις και παραδοχές της αναιρεσιβαλλομένης αποφάσεως έρχονται σε αντίθεση προς νομολογία του Συμβουλίου της Επικρατείας ή άλλου ανωτάτου δικαστηρίου ή προς ανέκκλητη απόφαση διοικητικού δικαστηρίου (ΣτΕ 2908/2014 κ.ά.). Εξ άλλου, κατά την έννοια των ανωτέρω διατάξεων, η συνδρομή των τασσομένων με αυτές προϋποθέσεων του παραδεκτού απαιτείται για την περαιτέρω έρευνα κάθε ενδίκου μέσου, το οποίο εισάγεται ενώπιον του Συμβουλίου της Επικρατείας ως αίτηση αναιρέσεως κατά αποφάσεως διοικητικού δικαστηρίου εκδοθείσης επί διαφοράς που εκδικάσθηκε από το δικαστήριο αυτό ως διοικητική διαφορά ουσίας. Ως όρος δε του παραδεκτού του ενδίκου μέσου, το ζήτημα της συνδρομής των προϋποθέσεων αυτών, προηγείται της έρευνας κάθε ζητήματος που ανάγεται στον έλεγχο του βασίμου του ενδίκου μέσου, ακόμη και εκείνων που εξετάζονται αυτεπαγγέλτως, όπως είναι τα ζητήματα της δικαιοδοσίας και της καθ’ύλην αρμοδιότητας του εκδόντος την αναιρεσιβαλλομένη απόφαση δικαστηρίου, τα οποία συνδέονται με την φύση της διαφοράς, επί της οποίας εκδόθηκε η αναιρεσιβαλλομένη απόφαση, ως διοικητικής διαφοράς ουσίας ή ως ακυρωτικής διαφοράς ή και ως ιδιωτικής διαφοράς υπαγομένης στην δικαιοδοσία των πολιτικών δικαστηρίων (βλ. ΣτΕ 143, 147/2017, 2637/2016).

4. Επειδή, εξ άλλου, όπως έχει κριθεί (βλ. ΣτΕ 3084/2014, 3458/2015, 3932/2015 κ.ά.), οι διαφορές που γεννώνται από την προσβολή πράξεων που εκδίδονται κατ’εφαρμογήν των διατάξεων του ν. 3614/2007 «Διαχείριση, έλεγχος και εφαρμογή των αναπτυξιακών παρεμβάσεων για την προγραμματική περίοδο 2007-2013» (Α΄ 267) και των κατ’εξουσιοδότηση αυτού εκδοθεισών κανονιστικών αποφάσεων και αφορούν την ένταξη (ή την ανάκληση της εντάξεως) προτάσεως σε πρόγραμμα χρηματοδότησης εκπονηθέν στο πλαίσιο το Εθνικού Στρατηγικού Πλαισίου Αναφοράς (Ε.Σ.Π.Α.) 2007-2013, εν όψει της ειδικής φύσεως του νομοθετικού πλαισίου που τις διέπει, δεν συνιστούν διαφορές περί την καταβολή κοινοτικών ή εθνικών ενισχύσεων, επιδοτήσεων και λοιπών συναφών χρηματικών παροχών, κατά την έννοια του άρθρου 1 παρ. 4 περ. στ΄ του ν. 1406/1983 (Α΄ 182), όπως η παρ. 4 προστέθηκε με το άρθρο 51 παρ. 1 του ν. 3659/2008 (Α΄ 77) και η περ. στ΄ αντικαταστάθηκε με το άρθρο 48 παρ.2 του ν. 3900/2010, και, ως εκ τούτου, δεν υπάγονται, ως διαφορές ουσίας, στην αρμοδιότητα των Διοικητικών Πρωτοδικείων, αλλά ανήκουν στην ακυρωτική αρμοδιότητα του Συμβουλίου της Επικρατείας.

5. Επειδή, εν προκειμένω, από την αναιρεσιβαλλομένη απόφαση προκύπτουν τα εξής : Με την υπ’αριθμ. 8395/823/15.7.2010 απόφαση της Υπουργού Οικονομίας, Ανταγωνιστικότητας και Ναυτιλίας (Β’ 1184) εγκρίθηκε ο Οδηγός του Προγράμματος «Μεταποίηση στις Νέες Συνθήκες» του Επιχειρησιακού Προγράμματος Ανταγωνιστικότητα και Επιχειρηματικότητα (ΕΠΑΕ), το οποίο εκπονήθηκε στο πλαίσιο του Ε.Σ.Π.Α. 2007-2013. Με την υπ’αριθμ. 9820/1584/21.7.2011 απόφαση του Αναπληρωτή Υπουργού Ανάπτυξης εγκρίθηκε η ένταξη προς χρηματοδότηση στο ανωτέρω Πρόγραμμα επιχειρηματικού σχεδίου της αναιρεσίβλητης εταιρείας, η οποία έχει ως αντικείμενο εργασιών την έκδοση έντυπου εμπορικού διαφημιστικού υλικού, εμπορικών καταλόγων και παρόμοιων ειδών. Με την ίδια απόφαση καθορίσθηκε το ύψος της ενίσχυσης (δημόσιας χρηματοδότησης) στο ποσό των 152.760 ευρώ. Στις 26.9.2011 η αναιρεσίβλητη έλαβε ως προκαταβολή το 50% της εγκριθείσης ενισχύσεως και, συγκεκριμένα, ποσό 76.379,99 ευρώ. Ακολούθως, όμως, με την υπ’αριθμ. 9755/1785/29.8.2012 πράξη του Υφυπουργού Ανάπτυξης, Ανταγωνιστικότητας, Υποδομών, Μεταφορών και Δικτύων, αποφασίσθηκε η απένταξη από το Πρόγραμμα του επιχειρηματικού σχεδίου της αναιρεσίβλητης, με την αιτιολογία ότι διαπιστώθηκε έναρξη των εργασιών υλοποίησης του εν λόγω σχεδίου, συνισταμένη στην έκδοση παραστατικού εγκεκριμένης δαπάνης [και συγκεκριμένα, δελτίου αποστολής για την μεταφορά μηχανήματος, η αγορά του οποίου αποτελούσε εγκεκριμένη δαπάνη του σχεδίου, με παραλήπτη την αναιρεσίβλητη], πριν την ημερομηνία, κατά την οποία υπεβλήθη ηλεκτρονικώς η αίτηση της αναιρεσίβλητης για την υπαγωγή της στο Πρόγραμμα. Κατά της ανωτέρω αποφάσεως η αναιρεσίβλητη υπέβαλε ένσταση, η οποία απερρίφθη με την υπ’αριθμ. οικ.13690/2412/26.11.2012 απόφαση του Υφυπουργού Ανάπτυξης, Ανταγωνιστικότητας, Υποδομών, Μεταφορών και Δικτύων, με την οποία η αναιρεσίβλητη κλήθηκε, επίσης, να επιστρέψει το ποσό της ενίσχυσης που της είχε καταβληθεί. Κατά της τελευταίας αυτής αποφάσεως η αναιρεσίβλητη άσκησε ένδικο βοήθημα επιγραφόμενο ως προσφυγή, το οποίο απερρίφθη με την 16729/2014 απόφαση του Διοικητικού Πρωτοδικείου Αθηνών. Έφεση δε της αναιρεσίβλητης κατά της πρωτόδικης αποφάσεως έγινε δεκτή από το Διοικητικό Εφετείο Αθηνών, το οποίο με την αναιρεσιβαλλομένη απόφασή του έκρινε ότι, κατά την έννοια των διατάξεων της υπ’αριθμ. 8395/823/15.7.2010 υπουργικής αποφάσεως περί εγκρίσεως του Οδηγού του επιμάχου Προγράμματος, καθώς και του Κανονισμού 800/2008 της Επιτροπής των Ευρωπαϊκών Κοινοτήτων της 6.8.2008 (L 214) για την κήρυξη ορισμένων κατηγοριών ενισχύσεων ως συμβατών με την κοινή αγορά, οι διατάξεις του οποίου ελήφθησαν υπ’όψιν κατά την έγκριση του Οδηγού του Προγράμματος, η έναρξη των εργασιών, η οποία, κατά τις ανωτέρω διατάξεις, πρέπει να λαμβάνει χώρα μετά την υποβολή της αιτήσεως για την υπαγωγή στο Πρόγραμμα, σχετίζεται με το αντικείμενο της δραστηριότητας που επιδοτείται και συνίσταται στην ενεργοποίηση της παραγωγικής διαδικασίας της επιχείρησης. Εν προκειμένω δε, κατά τα κριθέντα από το Διοικητικό Εφετείο, η έκδοση από τρίτο επιτηδευματία δελτίου αποστολής ενός εκτυπωτικού μηχανήματος που αποτελούσε εγκεκριμένη δαπάνη του σχεδίου σε ημερομηνία προγενέστερη της υποβολής της αιτήσεως υπαγωγής στο πρόγραμμα, δεν αρκούσε άνευ ετέρου για την απόδειξη της έναρξης της παραγωγικής λειτουργίας της αναιρεσίβλητης κατά την ημερομηνία αυτή, ενώ, σε κάθε περίπτωση, η παραλαβή και μόνον του μηχανήματος από την αναιρεσίβλητη αποτελούσε ενέργεια προπαρασκευαστική για τη λειτουργία της επιχείρησής της και όχι έναρξη εργασιών αυτής.

6. Επειδή, για τη θεμελίωση του παραδεκτού της κρινομένης αιτήσεως, κατ’άρθρο 53 παρ.3 και 4 του π.δ. 18/1989 (άρθρο 12 παρ.1 του ν.3900/2010), το αναιρεσείον Δημόσιο προβάλλει με το αναιρετήριο ότι το ποσό την ένδικης διαφοράς υπερβαίνει τις 40.000 ευρώ, με την αίτηση δε αυτή τίθεται νομικό ζήτημα, το οποίο αφορά την ερμηνεία των διατάξεων του Κανονισμού 800/2008 και της υπ’αριθμ. 8395/823/ 15.7.2010 αποφάσεως της Υπουργού Οικονομίας, Ανταγωνιστικότητας και Ναυτιλίας και, συγκεκριμένα, την ερμηνεία του όρου «έναρξη εργασιών» ως λόγου μη εγκρίσεως της υπαγωγής ή απεντάξεως επιχειρηματικού σχεδίου από το επίμαχο Πρόγραμμα [εφ’όσον λαμβάνει χώρα πριν την υποβολή της αιτήσεως για την ένταξη στο Πρόγραμμα] και επί του οποίου δεν υφίσταται νομολογία του Δικαστηρίου. Δεδομένου δε ότι επί του ανωτέρω νομικού ζητήματος, το οποίο είναι κρίσιμο για την επίλυση της ένδικης διαφοράς, δεν υφίσταται, πράγματι, νομολογία του Συμβουλίου της Επικρατείας, ο ως άνω λόγος αναιρέσεως προβάλλεται παραδεκτώς, από απόψεως συνδρομής των προϋποθέσεων του άρθρου 12 παρ.1 του ν.3900/2010 και είναι, περαιτέρω, εξεταστέος.

7. Επειδή, εξ άλλου, εφ'όσον, κατά τα προαναφερθέντα, θεμελιώνεται το παραδεκτό, κατ'άρθρο 12 παρ.1 του ν.3900/2010, της αιτήσεως αναιρέσεως, το Δικαστήριο, πριν χωρήσει στην έρευνα του βασίμου του ως άνω προβαλλομένου λόγου, προβαίνει στην εξέταση του ζητήματος της φύσεως του ενδίκου βοηθήματος που άσκησε η αναιρεσίβλητη εταιρεία κατά της υπ’αριθμ. οικ.13690/2412/26.11.2012 αποφάσεως του Υφυπουργού Ανάπτυξης, Ανταγωνιστικότητας, Υποδομών, Μεταφορών και Δικτύων και της αρμοδιότητας του Διοικητικού Πρωτοδικείου Αθηνών προς εκδίκασή του, ζήτημα το οποίο εξετάζεται αυτεπαγγέλτως ως αναγόμενο στην έκταση της δικαιοδοσίας των δικαστηρίων της ουσίας. Από το ιστορικό δε που έχει παρατεθεί ανωτέρω προκύπτει ότι η ένδικη διαφορά ανεφύη από την αμφισβήτηση της νομιμότητας πράξεως που αφορά την υπαγωγή σε πρόγραμμα χρηματοδότησης εκπονηθέν στο πλαίσιο του Ε.Σ.Π.Α. 2007-2013 και διεπόμενο από τις γενικές διατάξεις του ν.3614/2007, καθώς και τις ειδικές διατάξεις της εκδοθείσης κατ'εξουσιοδότηση του ανωτέρω νόμου υπ'αριθμ. 8395/823/15.7.2010 αποφάσεως της Υπουργού Οικονομίας, Ανταγωνιστικότητας και Ναυτιλίας. Συνεπώς, σύμφωνα με τα εκτιθέμενα στην τέταρτη σκέψη, το ως άνω ασκηθέν από την αναιρεσίβλητη ένδικο βοήθημα είχε τον χαρακτήρα αιτήσεως ακυρώσεως υπαγομένης στην αρμοδιότητα του Συμβουλίου της Επικρατείας. Το δε δικάσαν Διοικητικό Εφετείο ώφειλε, εξετάζοντας επίσης αυτεπαγγέλτως το ως άνω ζήτημα, να δεχθεί για τον λόγο αυτό την έφεση, να εξαφανίσει την πρωτόδικη απόφαση και να παραπέμψει το ένδικο βοήθημα της αναιρεσίβλητης στο Συμβούλιο της Επικρατείας, προκειμένου να δικασθεί ως αίτηση ακυρώσεως. Για τον λόγο αυτό πρέπει να γίνει δεκτή η κρινομένη αίτηση και να αναιρεθεί η προσβαλλομένη απόφαση. Περαιτέρω, δεδομένου ότι επί του ζητήματος της δικαιοδοσίας του Συμβουλίου της Επικρατείας δεν υπάρχει πραγματικό προς διευκρίνιση, το Δικαστήριο κρατεί την υπόθεση και δικάζει την έφεση της αναιρεσίβλητης. Η έφεση δε αυτή πρέπει να γίνει δεκτή για τον ίδιο ως άνω λόγο, να εξαφανισθεί η 16729/2014 απόφαση του Διοικητικού Πρωτοδικείου Αθηνών και να επιστραφεί στην αναιρεσίβλητη το παράβολο που κατέβαλε για την άσκηση της εφέσεως. Ακολούθως, το Δικαστήριο πρέπει να εκδικάσει ως αίτηση ακυρώσεως το από 19.12.2012 ένδικο βοήθημα που άσκησε η αναιρεσίβλητη ως προσφυγή. Προκειμένου δε να τηρηθούν και στην παρούσα περίπτωση οι διατάξεις που διέπουν την άσκηση του ενδίκου βοηθήματος της αιτήσεως ακυρώσεως, πρέπει να εφαρμοσθούν αναλόγως οι συναφείς διατάξεις του π.δ. 18/1989, όπως ισχύουν. Ειδικότερα, με μέριμνα της Γραμματείας του Δικαστηρίου πρέπει, μετά τη δημοσίευση της παρούσης αποφάσεως, το μεν να καταχωρισθεί στο, κατά την παρ.1 του άρθρου 19 του π.δ. 18/1989 βιβλίο, το ως άνω ένδικο βοήθημα της αναιρεσίβλητης εταιρείας, κατ’ανάλογη εφαρμογή της παρ. 2 του ίδιου άρθρου, το δε να κοινοποιηθεί η απόφαση αυτή με αποδεικτικό στους διαδίκους, προκειμένου να αρχίσει για την αναιρεσίβλητη η κατά την, αναλόγως και εν προκειμένω εφαρμοστέα, παρ.1 του άρθρου 36 του π.δ. 18/1989 μηνιαία προθεσμία για την καταβολή του παραβόλου. Περαιτέρω, μετά τον ορισμό δικασίμου και εισηγητού της υποθέσεως και την εγγραφή στο πινάκιο, η αναιρεσίβλητη εταιρεία, η οποία επέχει πλέον θέση αιτούσης, μπορεί, αν έχει καταβάλει εγκαίρως το παράβολο, να προβάλει παραδεκτώς πρόσθετους λόγους ακυρώσεως κατά τις διατάξεις του άρθρου 25 του π.δ. 18/1989, οι οποίες εφαρμόζονται αναλόγως εν προκειμένω (πρβλ. ΣτΕ 1008/2009, 2163/2010, 252/2014 κ.ά.).

8. Επειδή, το Δικαστήριο, εκτιμώντας τις περιστάσεις, κρίνει ότι η αναιρεσίβλητη εταιρεία πρέπει να απαλλαγεί από τη δικαστική δαπάνη για την κατ’αναίρεση δίκη (άρθρο 39 παρ. 1 του π.δ. 18/1989) και το Δημόσιο από τη δικαστική δαπάνη για την κατ’έφεση δίκη [άρθρο 275 παρ.1 του κυρωθέντος με το άρθρο πρώτο του ν. 2717/1999 (Α’ 97) Κώδικα Διοικητικής Δικονομίας].

Δ ι ά τ α ύ τ α

Δέχεται την αίτηση.

Αναιρεί την 1810/2016 απόφαση του Διοικητικού Εφετείου Αθηνών.

Απαλλάσσει την αναιρεσίβλητη εταιρεία από τη δικαστική δαπάνη για την κατ’αναίρεση δίκη.

Κρατεί την υπόθεση και την δικάζει κατ’ουσίαν.

Δέχεται την έφεση και εξαφανίζει την 16729/2014 απόφαση του Διοικητικού Πρωτοδικείου Αθηνών.

Διατάσσει την επιστροφή στην αναιρεσίβλητη του παραβόλου της εφέσεως.

Απαλλάσσει το Δημόσιο από τη δικαστική δαπάνη για την κατ’έφεση δίκη.

Διατάσσει τη διενέργεια των διαδικαστικών πράξεων, κατά τα εκτιθέμενα στο αιτιολογικό, προκειμένου να εκδικασθεί ως αίτηση ακυρώσεως το από 19.12.2012 ένδικο βοήθημα που άσκησε η αναιρεσίβλητη εταιρεία.

Η διάσκεψη έγινε στην Αθήνα στις 4 Οκτωβρίου 2017

Η Προεδρεύουσα ΣύμβουλοςΗ Γραμματέας

Αικ. ΧριστοφορίδουΙ. Παπαχαραλάμπους

και η απόφαση δημοσιεύθηκε σε δημόσια συνεδρίαση της 28ης Δεκεμβρίου 2017.

Η Προεδρεύουσα ΣύμβουλοςΗ Γραμματέας

Αικ. ΧριστοφορίδουΕ. Καπίρη

./.
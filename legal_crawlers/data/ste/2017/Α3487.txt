Α3487/2017
Δ' Τμήμα
Απόφαση
28/12/2017
Αίτηση ακυρώσεως
Ε2370/2013
Πενταμελής
ECLI:EL:COS:2017:1228A3487.13E2370
******
******

Λ.Κ.(m)

Αριθμός 3487/2017

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Δ΄

Συνεδρίασε δημόσια στο ακροατήριό του στις 28 Νοεμβρίου 2017, με την εξής σύνθεση: Ε. Αντωνόπουλος, Σύμβουλος της Επικρατείας, Προεδρεύων, ελλείποντος Προέδρου του Τμήματος και σε αναπλήρωση της αρχαιοτέρας του Συμβούλου, που είχε κώλυμα, Κ. Κουσούλης, Ο. Παπαδοπούλου, Σύμβουλοι, Ε. Σκούρα, Μ. Αθανασοπούλου, Πάρεδροι. Γραμματέας η Μ. Τσαπαρδώνη.

Για να δικάσει την από 20 Μαΐου 2013 αίτηση:

των: 1) ανώνυμης εταιρείας με την επωνυμία «Ραδιοτηλεοπτικές Επιχειρήσεις Αληθινό Ραδιόφωνο Ανώνυμη Εταιρεία» και το διακριτικό τίτλο «REAL FM A.E.», που εδρεύει στο Μαρούσι Αττικής (Λ. Κηφισίας 215), και 2) Σ. Χ. του Π., κατοίκου Αμαρουσίου Αττικής (…….………..), οι οποίοι δεν παρέστησαν, αλλά ο δικηγόρος που υπογράφει την αίτηση νομιμοποιήθηκε με συμβολαιογραφικό πληρεξούσιο,

κατά του Εθνικού Συμβουλίου Ραδιοτηλεόρασης (Ε.Σ.Ρ.), που εδρεύει στην Αθήνα (Αμερικής 5), το οποίο παρέστη με την Αλεξάνδρα Δημητρακοπούλου, Πάρεδρο του Νομικού Συμβουλίου του Κράτους.

Με την αίτηση αυτή οι αιτούντες επιδιώκουν να ακυρωθεί η υπ’ αριθμ 136/2013 απόφαση του Εθνικού Συμβουλίου Ραδιοτηλεόρασης και κάθε άλλη σχετική πράξη ή παράλειψη της Διοικήσεως.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Μ. Αθανασοπούλου.

Κατόπιν το δικαστήριο άκουσε την αντιπρόσωπο του Ε.Σ.Ρ., η οποία ζήτησε την απόρριψη της υπό κρίση αιτήσεως.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της υπό κρίση αιτήσεως έχει καταβληθεί το νόμιμο παράβολο (1303004, 3631009/2013 ειδικά έντυπα παραβόλου σειράς Α΄).

2. Επειδή, με την υπό κρίση αίτηση ζητείται η ακύρωση της 136/11.3.2013 αποφάσεως του Εθνικού Συμβουλίου Ραδιοτηλεόρασης (ΕΣΡ), με την οποία επεβλήθη σε βάρος της πρώτης αιτούσης, ιδιοκτήτριας του ραδιοφωνικού σταθμού REAL FM, πρόστιμο ύψους 5.000 ευρώ, για παράβαση διατάξεων της ραδιοτηλεοπτικής νομοθεσίας. Με την ίδια απόφαση ορίσθηκε ότι η κύρωση αυτή είναι εκτελεστή και κατά του δευτέρου των αιτούντων, υπό την ιδιότητά του ως νομίμου εκπροσώπου της ως άνω εταιρείας.

3. Επειδή, όπως προκύπτει από τα στοιχεία του φακέλου, κατά τη διάρκεια της ραδιοφωνικής εκπομπής του δημοσιογράφου Γ. Τράγκα που μεταδόθηκε στις 23.5.2012 με θέμα την οικονομική κρίση στην Ελλάδα έγινε αναφορά στην καγκελάριο της Γερμανίας με εκφράσεις όπως «σ...» και «τ...» του Βερολίνου και στην κυβέρνησή της ως «τέταρτο οικονομικό Ράιχ». Κατά την κρίση του ΕΣΡ, οι αναφορές αυτές συνιστούν παραβίαση της υποχρέωσης του σταθμού προς ευπρεπή και καλαίσθητη εκφορά λόγου, η δε εκπομπή στερείται, για τον λόγο αυτό, της από το Σύνταγμα επιβαλλόμενης ποιότητας.

4. Επειδή, προβάλλεται ότι η προσβαλλόμενη απόφαση του ΕΣΡ εξεδόθη με μη νόμιμη συγκρότηση λόγω της συμμετοχής, κατά την κρίσιμη συνεδρίαση της 11ης.3.2013, στη σύνθεση του συλλογικού αυτού οργάνου των Ι. Λ., Γ. Π., Ε. Δ. και Κ. Α., των οποίων η θητεία είχε λήξει στις 28.2.2012. Εν προκειμένω, η ανανεωθείσα δεύτερη τετραετής θητεία των μελών του ΕΣΡ Ι. Λ., Ε. Δ. και Γ. Π., η οποία είχε λήξει στις 28.2.2012, παρετάθη λόγω μη αντικαταστάσεώς τους κατ’ εφαρμογή της διατάξεως της παραγράφου 12 του άρθρου 110 του ν. 4055/2012 (Α΄ 51), καθώς και των διατάξεων των άρθρων 12 παρ.3 του ν.4081/2012 (Α΄ 184), 166 παρ.3 ν. 4099/2012 (Α΄ 250) και του άρθρου δεύτερου του ν. 4126/2013 (Α΄ 49)· το χρονικό δε διάστημα των δώδεκα περίπου μηνών που μεσολάβησε από τη λήξη της θητείας των εν λόγω μελών μέχρι την έκδοση της προσβαλλομένης αποφάσεως στις 11.3.2013 δεν υπερβαίνει τον εύλογο χρόνο, κατά τον οποίο είναι συνταγματικώς ανεκτή η δια νόμου παράταση της ληξάσης θητείας αυτών (βλ. ΣτΕ Ολομ. 2583-2585, 2586-8/2017). Για τον ίδιο λόγο, ήτοι τη μη υπέρβαση του ευλόγου χρόνου από της λήξεως της τετραετούς θητείας του Κ. Α. στις 28.2.2012 μέχρι την έκδοση της προσβαλλομένης πράξεως, δεν γεννάται, εν πάση περιπτώσει, ζήτημα μη νομίμου συγκροτήσεως της Αρχής ως εκ της συμμετοχής του εν λόγω μέλους στην επίμαχη συνεδρίαση, ανεξαρτήτως της εφαρμογής της διατάξεως του εδαφίου β της παραγράφου 12 του άρθρου 110 του 
ν. 4055/2012, που παρατείνει τη θητεία του μέχρι την συμπλήρωση οκταετίας. Κατόπιν αυτών, ο προβαλλόμενος λόγος πρέπει να απορριφθεί.

5. Επειδή, το π.δ. 77/2003 «Κώδικας δεοντολογίας ειδησεογραφικών και άλλων δημοσιογραφικών και πολιτικών εκπομπών» (Α΄ 75) ορίζει τα εξής: «Άρθρο 2. Γενικές αρχές. 1. Οι ειδησεογραφικές και άλλες δημοσιογραφικές και πολιτικές εκπομπές πρέπει να εξασφαλίζουν την ποιοτική στάθμη που επιβάλλει η κοινωνική αποστολή της ραδιοφωνίας και της τηλεόρασης καθώς και η πολιτιστική ανάπτυξη της χώρας. 2. Ο δημοσιογράφος υπερασπίζεται την ελευθερία της έκφρασης και, στο πλαίσιο της δημοσιογραφικής δεοντολογίας, έχει το δικαίωμα, να μεταδίδει ανεμπόδιστα πληροφορίες και σχόλια για να εξασφαλίσει την ενημέρωση της κοινής γνώμης. 3. … 4. Η τήρηση των γενικά παραδεκτών κανόνων που αφορούν στην ορθή, ευπρεπή και καλαίσθητη γλωσσική διατύπωση και εκφορά λόγου είναι απαραίτητη.….».

6. Επειδή, η επιταγή του άρθρου 15 παρ. 2 του Συντάγματος για την εξασφάλιση της ποιοτικής στάθμης των ραδιοτηλεοπτικών προγραμμάτων επαναλήφθηκε με τα άρθ. 1 παρ. 1 του ν. 2328/1995 και 2 παρ. 1 του π.δ. 77/2003, η δε αξιούμενη ποιότητα των εκπομπών, ως αόριστη νομική έννοια, εξειδικεύεται με βάση τα δεδομένα της κοινής πείρας από το ΕΣΡ, η κρίση του οποίου υπόκειται στον έλεγχο του ακυρωτικού δικαστή. Eν προκειμένω, η κρίση του ΕΣΡ αιτιολογείται νομίμως, λόγω της αναφοράς στην προσβαλλόμενη πράξη των συγκεκριμένων εκφράσεων, ιδίως αυτών που αφορούν την καγκελάριο της Γερμανίας, που αξιολογήθηκαν από το ΕΣΡ και μαρτυρούν κατά κοινή πείρα υποβάθμιση ποιότητας δια της χρήσεως απρεπών εκφράσεων, απορριπτομένου ως αβασίμου του περί του αντιθέτου λόγου ακυρώσεως. Εξ άλλου, κατά παγία νομολογία (ΣτΕ 4548, 3946/2014, 1363/2013), η ελευθερία της έκφρασης και το δικαίωμα του δημοσιογράφου να πληροφορεί το κοινό και να ασκεί κριτική τελούν υπό την επιφύλαξη της τήρησης, μεταξύ άλλων, των κανόνων που αποσκοπούν στη διασφάλιση της ποιοτικής στάθμης των ραδιοτηλεοπτικών προγραμμάτων, ειδικότερη έκφανση της οποίας αποτελεί και η γλωσσική ευπρέπεια των εκπομπών, με αποτέλεσμα να πρέπει να τυγχάνει απορριπτέος ο λόγος ακυρώσεως περί παράβασης των άρθρων 5 παρ. 1, 5 Α παρ. 1, 14 παρ. 1 του Συντάγματος και 10 της ΕΣΔΑ.

7. Επειδή, κατόπιν των ανωτέρω, η υπό κρίση αίτηση πρέπει να απορριφθεί.

Δ ι ά τ α ύ τ α

Απορρίπτει την υπό κρίση αίτηση.

Διατάσσει την κατάπτωση του παραβόλου.

Επιβάλλει στους αιτούντες την δικαστική δαπάνη του Δημοσίου, η οποία ανέρχεται στο ποσό των τετρακοσίων εξήντα (460) ευρώ.

Η διάσκεψη έγινε στην Αθήνα στις 29 Νοεμβρίου 2017

Ο Προεδρεύων Σύμβουλος Η Γραμματέας

Ε. Αντωνόπουλος Μ. Τσαπαρδώνη

και η απόφαση δημοσιεύθηκε σε δημόσια συνεδρίαση της 28ης Δεκεμβρίου 2017.

Η Προεδρεύουσα ΣύμβουλοςΗ Γραμματέας

Αικ. ΧριστοφορίδουΕ. Καπίρη

./.
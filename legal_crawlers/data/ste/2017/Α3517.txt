Α3517/2017
Ε' Τμήμα
Απόφαση
29/12/2017
Έφεση
Ε2543/2015
Πενταμελής
ECLI:EL:COS:2017:1229A3517.15E2543
******
******

Β.Κ.(m)

Αριθμός 3517/2017

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Ε΄

Συνεδρίασε δημόσια στο ακροατήριό του στις 10 Μαΐου 2017, με την εξής σύνθεση: Γ. Παπαγεωργίου, Σύμβουλος της Επικρατείας, Προεδρεύων, σε αναπλήρωση του Προέδρου του Τμήματος, που είχε κώλυμα, Χρ. Ντουχάνης, Αγγ. Μίντζια, Σύμβουλοι, Α. Σκούφαλος, 
Δ. Πυργάκης, Πάρεδροι. Γραμματέας ο Δ. Λαγός.

Για να δικάσει την από 27 Δεκεμβρίου 2012 έφεση:

των: 1) Τ. Λ. του Σ., κατοίκου Τρικάλων (………………..) και 2) Η. Λ. του Σ., κατοίκου Βύρωνα Αττικής (………………….), οι οποίες παρέστησαν με τον δικηγόρο Κωνσταντίνο Καραλή (Α.Μ. 95 Δ.Σ. Τρικάλων), που τον διόρισαν με πληρεξούσιο,

κατά του Υπουργού Περιβάλλοντος και Ενέργειας, ο οποίος παρέστη με τον Βασίλειο Κορκίζογλου, Πάρεδρο του Νομικού Συμβουλίου του Κράτους,

και κατά της υπ' αριθμ. 1/2012 απόφασης του Προέδρου του Διοικητικού Πρωτοδικείου Τρικάλων.

Οι πληρεξούσιοι των διαδίκων δήλωσαν, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσουν.

Η εκδίκαση άρχισε με την ανάγνωση της εκθέσεως του εισηγητή, Παρέδρου Δ. Πυργάκη.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της υπό κρίση εφέσεως έχει καταβληθεί το νόμιμο παράβολο (1304586-8/27.12.2012 ειδικά έντυπα παραβόλου).

2. Επειδή, με την κρινόμενη έφεση, η οποία παραπέμφθηκε προς εκδίκαση στο Συμβούλιο της Επικρατείας λόγω αρμοδιότητας με την 321/2015 απόφαση του Διοικητικού Εφετείου Λάρισας, ζητείται η εξαφάνιση της 1/2012 αποφάσεως του Προέδρου του Διοικητικού Πρωτοδικείου Τρικάλων (μεταβατική έδρα Καρδίτσας). Με την τελευταία αυτή απόφαση αποβλήθηκε από τη δίκη η δεύτερη εκ των εκκαλουσών και απορρίφθηκε, ως προς την πρώτη, η από 20.3.2006 αίτηση ακυρώσεως που αμφότερες είχαν ασκήσει κατά της 422/17.2.2006 αποφάσεως του Γενικού Γραμματέα Περιφέρειας Θεσσαλίας, με την οποία διατάχθηκε, κατ’ επίκληση του άρθρου 114 ν. 1892/1990 (Α΄ 101), η κατεδάφιση - απομάκρυνση των αυθαιρέτων κατασκευών που ανήγειραν οι εκκαλούσες στη δασική έκταση «Ξυλώματα» του διακατεχόμενου δάσους Δρακότρυπας, Δημοτικού Διαμερίσματος Δρακότρυπας Δήμου Μουζακίου Ν. Καρδίτσας.

3. Επειδή, από τα στοιχεία του φακέλου, την εκκαλουμένη απόφαση αλλά και την 1/2008 απόφαση του Προέδρου του Διοικητικού Πρωτοδικείου Τρικάλων προκύπτουν τα εξής: Στις 31.3.2003 διενεργήθηκε αυτοψία από τον αρμόδιο δασοπόνο του Δασαρχείου Μουζακίου στη δασική θέση «Ξυλώματα» του διακατεχόμενου δάσους Δρακότρυπας στο ομώνυμο Δημοτικό Διαμέρισμα Δήμου Μουζακίου. Από την αυτοψία διαπιστώθηκε ότι, κατά το χρονικό διάστημα από τον Αύγουστο του 2002 έως τον Μάρτιο του 2003, οι εκκαλούσες Τ. και Η. Λ., εντός δασικής εκτάσεως 2.861,74 τ.μ., χωρίς την άδεια της δασικής αρχής, εκχέρσωσαν τμήμα 221,34 τ.μ., κατασκεύασαν καλύβα διαστάσεων 3,30 x 5,40 = 17,82 τ.μ., με τσιμέντο, ξύλα και λαμαρίνες, περιέφραξαν τη δασική έκταση των 2.861,74 τ.μ. με 47 σιδηροπασάλους, 21 ξυλοπασάλους, δύο σειρές αγκαθωτό σύρμα μήκους 76,80 μ., τρεις σειρές αγκαθωτό σύρμα μήκους 80,70 μ. και με σήτα μήκους 80,70 μ., και φύτευσαν εντός της εκτάσεως αυτής δύο μονοετή δενδρύλλια καρυδιάς, με σκοπό την απόκτηση δικαιωμάτων νομής και κατοχής (βλ. την από 14.4.2003 έκθεση αυτοψίας). Στις 10.1.2006 ο αρμόδιος δασοπόνος διενήργησε νέα αυτοψία (βλ. την από 12.1.2006 έκθεση αυτοψίας), με την οποία διαπίστωσε ότι οι εκκαλούσες στο βόρειο τμήμα της κατασκεύασαν, επιπλέον των προαναφερθέντων, δύο πεζούλια διαστάσεων 26 x 0,40 x 0,50 μ. και 19 x 0,40 x 0,50 μ. Ενόψει τούτων, οι εκκαλούσες κλήθηκαν να κατεδαφίσουν τις παράνομες κατασκευές (βλ. το 6047/11.11.2005 έγγραφο του Δασαρχείου Μουζακίου και το από 21.11.2005 αποδεικτικό επίδοσής του), στη συνέχεια δε, με την προσβαλλόμενη 422/17.2.2006 απόφαση του Γενικού Γραμματέα Περιφέρειας Θεσσαλίας, διατάχθηκε, κατ' επίκληση του άρθρου 114 του ν. 1892/1990, όπως ίσχυε, η κατεδάφιση και απομάκρυνση των αυθαίρετων κατασκευών, που περιγράφονται στις ως άνω εκθέσεις αυτοψίας. Κατά της εν λόγω πράξεως, οι εκκαλούσες άσκησαν ενώπιον του Διοικητικού Πρωτοδικείου Λάρισας το από 20.3.2006 επιγραφόμενο ως «προσφυγή» ένδικο βοήθημα, το οποίο, με την 403/2006 απόφαση του Προέδρου του Διοικητικού Πρωτοδικείου Λάρισας, παραπέμφθηκε στο κατά τόπο αρμόδιο Διοικητικό Πρωτοδικείο Τρικάλων. Με την 1/2008 απόφαση του Προέδρου του Διοικητικού Πρωτοδικείου Τρικάλων, αφού κρίθηκε ότι το ως άνω ένδικο βοήθημα είχε τον χαρακτήρα αιτήσεως ακυρώσεως, α) έγινε δεκτή η αίτηση αυτή κατά το μέρος που ασκήθηκε από την Η. Λ., β) ακυρώθηκε η 422/17.2.2006 απόφαση του Γενικού Γραμματέα Περιφέρειας Θεσσαλίας, μόνο κατά το μέρος που αφορά την εν λόγω αιτούσα, γ) αναπέμφθηκε η υπόθεση στη Διοίκηση για να τηρηθεί ο ουσιώδης τύπος της προηγούμενης ακρόασης ως προς την αιτούσα αυτή και δ) αναβλήθηκε η έκδοση οριστικής απόφασης για την Τ. Λ.. Σε συμμόρφωση με την εν μέρει ακυρωτική απόφαση, ο Δασάρχης Μουζακίου κάλεσε, με το 4496/9.9.2009 έγγραφό του (βλ. το από 15.10.2009 αποδεικτικό επιδόσεως), σε ακρόαση την Η. Λ., η οποία υπέβαλε τις από 26.10.2009 έγγραφες απόψεις της. Στη συνέχεια, εκδόθηκε η εκκαλουμένη απόφαση με την οποία κρίθηκε α) ότι η δεύτερη των εκκαλουσών έπρεπε να αποβληθεί από τη δίκη, διότι μετά την έκδοση της 1/2008 απόφασης του Προέδρου του Διοικητικού Πρωτοδικείου Τρικάλων, αυτή δεν επέχει πλέον θέση διαδίκου και β) ότι η από 20.3.2006 αίτηση ακυρώσεως είναι απορριπτέα ως αβάσιμη.

4. Επειδή, το β΄ εδάφιο του άρθρου 58 παρ. 1 του π.δ. 18/1989 (Α΄ 8), όπως είχε προστεθεί από το άρθρο 12 παρ. 2 ν. 3900/2010 
(Α΄ 213) και ίσχυε κατά τον χρόνο ασκήσεως του ενδίκου μέσου, όριζε τα εξής: «Η έφεση επιτρέπεται, μόνον όταν προβάλλεται από τον διάδικο, με συγκεκριμένους ισχυρισμούς που περιέχονται στο σχετικό δικόγραφο, ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου». Στην συνέχεια το ως άνω εδάφιο αντικαταστάθηκε από το άρθρο 15 παρ. 3 ν. 4446/2016 (Α΄ 240) με ισχύ από τις 22 Δεκεμβρίου 2016 (άρθρο 32 του νόμου) και κατέλαβε την συζήτηση της υποθέσεως στο ακροατήριο (10.5.2017), ορίζοντας τα εξής: «Η έφεση επιτρέπεται μόνον όταν προβάλλεται από τον διάδικο, με συγκεκριμένους ισχυρισμούς, που περιέχονται στο σχετικό δικόγραφο, ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. Το απαράδεκτο του προηγουμένου εδαφίου καλύπτεται, εάν μέχρι την πρώτη συζήτηση της υπόθεσης περιέλθει εγγράφως σε γνώση του δικαστηρίου με πρωτοβουλία του διαδίκου, ακόμα και αν δεν γίνεται επίκλησή της στο εισαγωγικό δικόγραφο, απόφαση του Συμβουλίου της Επικρατείας ή άλλου ανωτάτου δικαστηρίου είτε ανέκκλητη απόφαση διοικητικού δικαστηρίου, που είναι αντίθετη προς την προσβαλλομένη απόφαση». Σύμφωνα με τη διάταξη αυτή, ο εκκαλών βαρύνεται δικονομικώς με την υποχρέωση, επί ποινή ολικού ή μερικού απαραδέκτου της έφεσής του, να τεκμηριώσει με ειδικούς και συγκεκριμένους ισχυρισμούς, οι οποίοι περιέχονται στο εισαγωγικό δικόγραφο για καθέναν από τους προβαλλόμενους λόγους είτε ότι δεν υπάρχει νομολογία του Συμβουλίου της Επικρατείας επί συγκεκριμένου νομικού ζητήματος, δηλαδή επί ζητήματος ερμηνείας διάταξης νόμου ή γενικής αρχής του ουσιαστικού ή δικονομικού δικαίου, η οποία είναι κρίσιμη για την επίλυση της ενώπιον του Δικαστηρίου αγόμενης διαφοράς, είτε ότι οι παραδοχές της εκκαλούμενης απόφασης επί συγκεκριμένου νομικού ζητήματος, η επίλυση του οποίου ήταν αναγκαία για τη διάγνωση της οικείας υπόθεσης, έρχονται σε αντίθεση προς παγιωμένη ή πάντως μη ανατραπείσα νομολογία, επί του αυτού νομικού ζητήματος και υπό τους αυτούς όρους αναγκαιότητας για τη διάγνωση των σχετικών υποθέσεων, ενός τουλάχιστον εκ των τριών ανωτάτων δικαστηρίων (ΣτΕ, ΑΠ, ΕλΣ) ή του Ανωτάτου Ειδικού Δικαστηρίου ή προς ανέκκλητη απόφαση διοικητικού δικαστηρίου. Στην τελευταία περίπτωση, οι αποφάσεις, προς τις οποίες προβάλλεται αντίθεση της εκκαλουμένης, πρέπει να μνημονεύονται ειδικώς και το κριθέν με αυτές νομικό ζήτημα θα πρέπει να ήταν ουσιώδες για την επίλυση των ενώπιον των δικαστηρίων εκείνων διαφορών. Περαιτέρω, οι ισχυρισμοί αυτοί προβάλλονται παραδεκτώς μόνο με το εισαγωγικό της έφεσης δικόγραφο και όχι με δικόγραφο προσθέτων λόγων ή υπόμνημα (ΣτΕ 800/2015 Ολ., 3995/2015, 91/2016). Εξ άλλου, η ανωτέρω ρύθμιση, εν όψει του περιεχομένου της και του σκοπού, στον οποίο αποβλέπει, δεν αντίκειται στο άρθρο 20 παρ. 1 ή σε οποιαδήποτε άλλη διάταξη του Συντάγματος ούτε στο άρθρο 6 της Ευρωπαϊκής Σύμβασης για την προάσπιση των δικαιωμάτων του ανθρώπου και των θεμελιωδών ελευθεριών που κυρώθηκε με το ν.δ. 53/1974 (Α΄ 256), (ΣτΕ 800/2015 Ολ, 1547/2012 7μ., 3995/2015, 91, 850, 2014, 2194, 2409/2016, 344, 667/2017 κ.ά., ΕΔΔΑ 2.6.2016, 18880/15, Παπαϊωάννου κατά Ελλάδας).

5. Επειδή, εν προκειμένω, για το παραδεκτό της κρινόμενης έφεσης απαιτείτο, κατά τα εκτεθέντα στην προηγούμενη σκέψη, η τεκμηρίωση εκ μέρους των εκκαλουσών, με ειδικούς και συγκεκριμένους ισχυρισμούς προβαλλόμενους με το εισαγωγικό της έφεσης δικόγραφο, της συνδρομής των προϋποθέσεων της διάταξης της παρ. 2 του άρθρου 12 του ν. 3900/2010. Το δικόγραφο, όμως, της έφεσης, στο οποίο δεν γίνεται καμία αναφορά στον ως άνω νόμο, δεν περιλαμβάνει ισχυρισμούς με το περιεχόμενο που τάσσει η ανωτέρω διάταξη, αλλά εξαντλείται στην προβολή λόγων που αναφέρονται αφενός σε ζητήματα εσφαλμένης ερμηνείας και εφαρμογής του νόμου χωρίς όμως να προβάλλεται σχετικά αντίθεση στη νομολογία ανωτάτου δικαστηρίου, αφετέρου σε ζητήματα αιτιολογίας της εκκαλουμένης απόφασης και εκτίμησης των αποδείξεων εκ μέρους του εφετείου, δηλαδή, σε ζητήματα μη νομικά, κατά την έννοια της ως άνω εφαρμοστέας διάταξης του άρθρου 12 παρ. 2 του ν. 3900/2010. Συνεπώς, η κρινόμενη έφεση πρέπει να απορριφθεί ως απαράδεκτη, σύμφωνα με τη διάταξη αυτή.

Δ ι ά τ α ύ τ α

Απορρίπτει την έφεση.

Διατάσσει την κατάπτωση του παραβόλου.

Επιβάλλει συμμέτρως στις εκκαλούσες τη δικαστική δαπάνη του Δημοσίου, η οποία ανέρχεται στο ποσό των τετρακοσίων εξήντα (460) ευρώ.

Η διάσκεψη έγινε στην Αθήνα στις 10 Μαΐου 2017

Ο Προεδρεύων ΣύμβουλοςΟ Γραμματέας

Γ. Παπαγεωργίου Δ. Λαγός

και η απόφαση δημοσιεύθηκε σε δημόσια συνεδρίαση στις 29 Δεκεμβρίου 2017.

Ο Πρόεδρος του Ε´ ΤμήματοςΗ Γραμματέας

Αθ. ΡάντοςΜ. Βλασερού

./.
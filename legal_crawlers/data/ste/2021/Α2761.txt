Α2761/2021
Β' Τμήμα
Απόφαση
31/12/2021
Αίτηση αναιρέσεως
Ε4138/2016
Πενταμελής
ECLI:EL:COS:2021:1231A2761.16E4138
******
******

Β.Κ.(m)

Αριθμός 2761/2021

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Β΄

Συνεδρίασε δημόσια στο ακροατήριό του στις 2 Οκτωβρίου 2019, με την εξής σύνθεση: Ε. Σάρπ, Αντιπρόεδρος, Πρόεδρος του Β΄ Τμήματος, Α. Γαλενιανού-Χαλκιαδάκη, Α. Σδράκα, Σύμβουλοι, Β. Μόσχου, Ν. Σεκέρογλου, Πάρεδροι. Γραμματέας η Α. Ζυγουρίτσα.

Για να δικάσει την από 7 Νοεμβρίου 2016 αίτηση:

της Α. Ξ. του Μ., κατοίκου Αθηνών (...), η οποία παρέστη με τον δικηγόρο Γρηγόριο Μέντη (Α.Μ. 16463), που τον διόρισε με πληρεξούσιο,

κατά του Υπουργού Οικονομικών, ο οποίος παρέστη με την Αναστασία Βασιλείου, Πάρεδρο του Νομικού Συμβουλίου του Κράτους.

Με την αίτηση αυτή η αναιρεσείουσα επιδιώκει να αναιρεθεί η υπ’ αριθμ. 740/2016 απόφαση του Διοικητικού Εφετείου Πειραιά.

Η εκδίκαση άρχισε με την ανάγνωση της εκθέσεως του εισηγητή, Παρέδρου Ν. Σεκέρογλου.

Κατόπιν το δικαστήριο άκουσε τον πληρεξούσιο της αναιρεσείουσας, ο οποίος ανέπτυξε και προφορικά τους προβαλλόμενους λόγους αναιρέσεως και ζήτησε να γίνει δεκτή η αίτηση και την εκπρόσωπο του Υπουργού, η οποία ζήτησε την απόρριψή της.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινόμενης αιτήσεως έχει καταβληθεί το νόμιμο παράβολο (διπλότυπο είσπραξης παραβόλου Θ1136371/4.11.2016).

2. Επειδή, με την κρινόμενη αίτηση ζητείται η αναίρεση της 740/2016 αποφάσεως του Διοικητικού Εφετείου Πειραιώς κατά το μέρος που αφορά την αναιρεσείουσα. Με την απόφαση αυτή απερρίφθη προσφυγή της αναιρεσείουσας κατά του -εκδοθέντος «κατ’ επανάληψη διαδικασίας» μετά την ακύρωση με την 2141/2008 απόφαση του Διοικητικού Πρωτοδικείου Πειραιώς του 7/30.3.2004 φύλλου ελέγχου προσδιορισμού φόρου εισοδήματος, οικονομικού έτους 1994, του Προϊσταμένου του 14ου ΤΕΚ Αθηνών- 152/2.3.2010 φύλλου ελέγχου προσδιορισμού φόρου εισοδήματος του Προϊσταμένου της Δ.Ο.Υ. Γλυφάδας, με το οποίο επιβλήθηκε διαφορά κύριου φόρου εισοδήματος, ποσού 115.173.003 δραχμών (ήδη 337.998,54 ευρώ), πρόσθετος φόρος σε ποσοστό 300% αυτού, συνολικά δε το ποσό των 460.602.012 δραχμών (ήδη 1.351.994,17 ευρώ), λόγω εξωλογιστικού προσδιορισμού του εισοδήματος από την άσκηση ατομικής επιχείρησης της αναιρεσείουσας, κατά τη διαχειριστική περίοδο από 1-1-1993 έως 31-12-1993 (οικονομικό έτος 1994).

3. Επειδή, στις παραγράφους 3 και 4 του άρθρου 53 του π.δ. 18/1989 (Α΄ 8), όπως αυτές ισχύουν μετά την τροποποίησή τους με το άρθρο 12 του ν. 3900/2010 (Α΄ 213) και η παρ. 3 περαιτέρω και με το άρθρο 15 παρ. 2 του ν. 4446/2016 (Α΄ 240), ορίζεται ότι: «3. Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς την νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. Το απαράδεκτο του προηγούμενου εδαφίου καλύπτεται, εάν μέχρι την πρώτη συζήτηση της υπόθεσης περιέλθει εγγράφως σε γνώση του δικαστηρίου με πρωτοβουλία του διαδίκου, ακόμη και αν δεν γίνεται επίκλησή της στο εισαγωγικό δικόγραφο, απόφαση του Συμβουλίου της Επικρατείας ή άλλου ανωτάτου δικαστηρίου είτε ανέκκλητη απόφαση διοικητικού δικαστηρίου, που είναι αντίθετη προς την προσβαλλόμενη απόφαση. 4. Δεν επιτρέπεται η άσκηση αίτησης αναιρέσεως όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ […]». Κατά την έννοια των διατάξεων αυτών, προκειμένου να ασκηθεί παραδεκτώς αίτηση αναιρέσεως, απαιτείται η συνδρομή αμφοτέρων των προϋποθέσεων που τίθενται στις ανωτέρω παραγράφους του άρθρου 53 (βλ. ΣτΕ 1873/2012 7μ.). Επομένως, επί αναιρετικής διαφοράς, της οποίας το αντικείμενο είναι ίσο με ή υπερβαίνει το ανωτέρω χρηματικό όριο, ο αναιρεσείων βαρύνεται με την δικονομική υποχρέωση να τεκμηριώσει με ειδικούς και συγκεκριμένους ισχυρισμούς, περιλαμβανόμενους στο εισαγωγικό δικόγραφο, είτε ότι δεν υπάρχει νομολογία του Συμβουλίου της Επικρατείας επί συγκεκριμένου νομικού ζητήματος, δηλαδή επί ζητήματος ερμηνείας διατάξεως νόμου ή γενικής αρχής του ουσιαστικού ή δικονομικού δικαίου, κρίσιμου για την επίλυση της ενώπιον του Δικαστηρίου αγόμενης διαφοράς, είτε ότι οι παραδοχές της προσβαλλόμενης αποφάσεως επί ενός τέτοιου νομικού ζητήματος έρχονται σε αντίθεση προς νομολογία ανωτάτου δικαστηρίου ή προς ανέκκλητη απόφαση διοικητικού δικαστηρίου, ανεξαρτήτως αν η ερμηνεία διατυπώνεται στην μείζονα ή την ελάσσονα πρόταση του δικανικού συλλογισμού της αναιρεσιβαλλομένης αποφάσεως (βλ. ΣτΕ 4877/2012 7μ., 550/2015 7μ.).

4. Επειδή, με την απόφαση 1738/2017 της Ολομέλειας του Συμβουλίου της Επικρατείας κρίθηκε ότι οι διατάξεις των άρθρων 11 του ν. 3513/2006 (Α΄ 265), 29 του ν. 3697/2008 (Α΄ 194), 10 του ν. 3790/2009 (Α΄ 143) και 82 του ν. 3842/2010 (Α΄ 58) (όπως τροποποιήθηκε από το άρθρο 92 παρ. 3 περ. β΄ του ν. 3862/2010, Α΄ 113) αντίκεινται στις εξειδικεύουσες την (απορρέουσα από την αρχή του κράτους δικαίου) αρχή της ασφάλειας δικαίου διατάξεις των παραγράφων 1 και 2 του άρθρου 78 του Συντάγματος, διότι παρατείνουν την προθεσμία παραγραφής φορολογικών αξιώσεων του Δημοσίου αναγομένων σε ημερολογιακά έτη προγενέστερα του προηγουμένου της δημοσιεύσεως των σχετικών νόμων ετών. Εξάλλου, με μεταγενέστερες αποφάσεις (βλ. ΣτΕ 2932/2017 7μ., 2934-2935/2017 7μ., 172/2018 7μ.) κρίθηκαν, για τον ίδιο ως άνω λόγο, ως αντισυνταγματικές και οι διατάξεις του άρθρου 12 παρ. 7 του ν. 3888/2010 (Α΄ 175/30.9.2010) (όπως τροποποιήθηκε με το άρθρο 4 παρ. 7 του ν. 3899/2010, Α΄ 212), του άρθρου 18 παρ. 2 του ν. 4002/2011 (Α΄ 180/22.8.2011) και του άρθρου δεύτερου παρ. 1 του ν. 4098/2012 (Α΄ 249/20.12.2012).

5. Επειδή, με την αναιρεσιβαλλόμενη απόφαση έγιναν δεκτά και κρίθηκαν, μεταξύ άλλων, τα εξής (σκέψεις 7, 8 και 10): «7. Επειδή, το άρθρο 68 παρ.1 του ν.δ. 3323/1955 (ΦΕΚ Α΄ 214), όπως ίσχυε τον κρίσιμο χρόνο, μετά την αντικατάστασή του με το άρθρο 17 παρ.1 του ν. 1828/1989 (ΦΕΚ Α΄ 2), προέβλεπε ότι: “1. Η κοινοποίηση φύλλου ελέγχου, κατά τις διατάξεις του άρθρου 52, δεν μπορεί να γίνει μετά την πάροδο δεκαετίας από το τέλος του έτους μέσα στο οποίο λήγει η προθεσμία για την επίδοση της δήλωσης … Με την επιφύλαξη των διατάξεων του προηγούμενου εδαφίου, το δικαίωμα του δημοσίου για την επιβολή του φόρου παραγράφεται μετά την πάροδο δεκαετίας…”. Περαιτέρω, με το άρθρο 13 παρ. 2 του ν. 2065/1992 (ΦΕΚ Α΄ 113), η ανωτέρω διάταξη αντικαταστάθηκε ως εξής: “1. Η κοινοποίηση φύλλου ελέγχου, κατά τις διατάξεις του άρθρου 52, δεν μπορεί να γίνει μετά την πάροδο πενταετίας από το τέλος του έτους μέσα στο οποίο λήγει η προθεσμία για την επίδοση της δήλωσης. Το δικαίωμα του δημοσίου για επιβολή φόρου παραγράφεται μετά την πάροδο της πενταετίας” και με την παράγραφο 5 αυτού, ορίστηκε ότι “ … Οι διατάξεις των παραγράφων 2, 3 και 4 αυτού του άρθρου εφαρμόζονται σε υποθέσεις του οικονομικού έτους 1993, για τις οποίες η προθεσμία υποβολής δηλώσεων αρχίζει από 1ης Ιανουαρίου 1993 και μετά”. Οι ανωτέρω διατάξεις συμπεριλήφθηκαν ως άρθρο 84 παρ. 1 στον Κώδικα Φορολογίας Εισοδήματος, που κυρώθηκε με το άρθρο πρώτο του ν. 2238/1994 (ΦΕΚ Α΄ 151). Δυνάμει δε του άρθρου δεύτερου περ. ζ΄ του ν. 2238/1994, η ισχύς των διατάξεων του άρθρου 84 παρ. 1 του ΚΦΕ αρχίζει από τότε που άρχισε η ισχύς τους, όπως αυτές αναφέρονται στο νομοθέτημα που κωδικοποιείται, δηλαδή, καταρχάς εφαρμόζονται σε υποθέσεις του οικονομικού έτους 1993 και μετά (άρθρο 13 παρ. 5 και άρθρο 77 περ. στ΄ ν. 2065/1992). Επακολούθησε όμως η διάταξη της παρ. 1 του άρθρου 35 του ν. 2648/1998 με την οποία ορίστηκε ότι: “1. Το τελευταίο εδάφιο της παραγράφου 5 του άρθρου 13 του ν. 2065/1992 (ΦΕΚ 113 Α΄) αντικαθίσταται ως εξής: Οι διατάξεις των παραγράφων 2, 3 και 4 αυτού του άρθρου εφαρμόζονται σε υποθέσεις των οικονομικών ετών 1996 και μετά, για τις οποίες η προθεσμία υποβολής δηλώσεων αρχίζει από την 1η Ιανουαρίου 1996 και μετά”. Από τις διατάξεις αυτές συνάγεται ότι η διάταξη της παρ. 2 του άρθρου 13 του ν. 2065/1992 (άρθρο 84 παρ. 1 του Κώδικα Φορολογίας Εισοδήματος) που καθιέρωσε πενταετή παραγραφή των δικαιωμάτων του Δημοσίου για την κοινοποίηση φύλλων ελέγχου και πράξεων επιβολής του φόρου, εφαρμόζεται σε υποθέσεις των οικονομικών ετών 1996 (χρήση 1995) και μετά, ενώ για υποθέσεις των προηγούμενων χρήσεων μέχρι και 1994 (οικ. έτους 1995) ισχύει η δεκαετής προθεσμία παραγραφής του άρθρου 68 του ν.δ. 3323/1955 (πρβλ. ΣτΕ 1569/2008). Περαιτέρω ακολούθησαν: Α) Το άρθρο 5 παρ. 1 του ν. 2892/2001 (ΦΕΚ Α΄ 46/9.3.2001) με το οποίο ορίστηκε ότι: “1. Προθεσμίες παραγραφής που λήγουν στις 31-12-2001, ημερομηνία μετά την οποία παραγράφεται το δικαίωμα του δημοσίου για την κοινοποίηση φύλλων ελέγχου επιβολής φόρων, τελών και εισφορών, παρατείνονται για ένα (1) έτος από τη λήξη τους …”. Β) Το άρθρο 19, του ν. 3091/2002 (ΦΕΚ Α΄ 330/24.12.2002) με το οποίο ορίστηκε στην μεν παρ. 18 ότι “Για υποθέσεις φόρου εισοδήματος, φόρου προστιθέμενης αξίας και λοιπών παρακρατούμενων και επιρριπτόμενων φόρων, τελών και εισφορών των προσώπων του άρθρου 2 του π.δ. 186/1992 (ΦΕΚ 84Α΄), σε βάρος των οποίων έχουν εκδοθεί και κοινοποιηθεί αποφάσεις επιβολής προστίμου Κ.Β.Σ., για έκδοση εικονικών ή πλαστών φορολογικών στοιχείων ή λήψη εικονικών ή νόθευση φορολογικών στοιχείων μέχρι το χρόνο παραγραφής του δικαιώματος του δημοσίου για κοινοποίηση των φύλλων ελέγχου ή πράξεων επιβολής του φόρου, παρατείνεται το δικαίωμα αυτό για δύο ακόμη έτη πέραν του χρόνου που ορίζεται από τις οικείες κατά περίπτωση διατάξεις. Οι διατάξεις του προηγουμένου εδαφίου εφαρμόζονται για τις διαχειριστικές περιόδους που βαρύνονται με τα εικονικά, πλαστά ή νοθευμένα φορολογικά στοιχεία και ισχύει για υποθέσεις για τις οποίες η προθεσμία παραγραφής λήγει από 31-12-2002 και μετά”, στην δε παρ. 19 αυτού ότι: “Οι προθεσμίες παραγραφής του δικαιώματος του δημοσίου για κοινοποίηση φύλλων ελέγχου ή πράξεων επιβολής φόρων, τελών και εισφορών, οι οποίες λήγουν την 31η Δεκεμβρίου των ετών 2002, 2004 και 2005, λήγουν, αντί των ημερομηνιών αυτών, την 31η Δεκεμβρίου 2003. Η διάταξη του προηγούμενου εδαφίου δεν ισχύει για δηλώσεις που αφορούν εισοδήματα που αποκτήθηκαν ή πράξεις οικονομικής δραστηριότητας που πραγματοποιήθηκαν από 1-1-1998 και μετά …” και Γ) Το άρθρο 22 του ν. 3212/2003 (ΦΕΚ Α΄ 308/31-12-2003) που όρισε ότι: “1. Οι προθεσμίες παραγραφής που λήγουν στις 31.12.2003, ημερομηνία μετά την οποία παραγράφεται το δικαίωμα του Δημοσίου για κοινοποίηση φύλλων ελέγχου, επιβολής φόρων, τελών, εισφορών και προστίμων, παρατείνονται μέχρι 27.2.2004. 2. … 3. Οι διατάξεις της παραγράφου 18 του άρθρου 19 του Ν. 3091/2002 εφαρμόζονται ανάλογα και στις περιπτώσεις που μέχρι το χρόνο παραγραφής του δικαιώματος του Δημοσίου για κοινοποίηση φύλλων ελέγχου ή πράξεων επιβολής του φόρου έχουν επιδοθεί εκθέσεις κατάσχεσης ανεπίσημων βιβλίων και στοιχείων κατά τις διατάξεις του άρθρου 36 του Κώδικα Βιβλίων και Στοιχείων. Στις περιπτώσεις αυτές ο νέος χρόνος παραγραφής καταλαμβάνει και τις προηγούμενες της κατάσχεσης ανέλεγκτες διαχειριστικές περιόδους”. 8. Επειδή, περαιτέρω, με την παρ. 6 του άρθρου 84 του Κώδικα Φορολογίας Εισοδήματος (ν. 2238/1994), ορίζεται ότι “Αν το φύλλο ελέγχου ακυρωθεί για τυπικούς λόγους, με απόφαση διοικητικού δικαστηρίου, η οποία κοινοποιείται στον αρμόδιο προϊστάμενο της δημόσιας οικονομικής υπηρεσίας το τελευταίο έτος της παραγραφής του ή μετά τη συμπλήρωση του χρόνου της παραγραφής, ο προϊστάμενος της δημόσιας οικονομικής υπηρεσίας, μπορεί να εκδώσει και να κοινοποιήσει νέο φύλλο ελέγχου μέσα σε ένα (1) έτος από την κοινοποίηση της απόφασης”. Κατά την έννοια της ανωτέρω διάταξης, όταν φύλλο ελέγχου ακυρωθεί για τυπικούς λόγους με απόφαση Διοικητικού Δικαστηρίου, προβλέπεται, εξαιρετικώς, περίπτωση παρέκτασης του ανωτέρω, κατ` άρθρο 84 παρ.1 Κ.Φ.Ε., συμπληρωθέντος χρόνου παραγραφής και δυνατότητα έκδοσης και κοινοποίησης στο φορολογούμενο νέου φύλλου ελέγχου μέσα σε ένα χρόνο από την κοινοποίηση της απόφασης του Δικαστηρίου στον αρμόδιο Προϊστάμενο Δ.Ο.Υ. (ΣτΕ 5014/1995). Εξάλλου, το δικαίωμα του Δημοσίου δεν θεωρείται ότι έχει παραγραφεί εάν, παρά τη μη νόμιμη κοινοποίηση της πράξης της φορολογικής αρχής, ασκήθηκε από το φορολογούμενο προσφυγή κατ’ αυτής, κατά το χρόνο δε άσκησης της προσφυγής δεν είχε συμπληρωθεί ο χρόνος της παραγραφής (ΣτΕ 1008/2014, 1900/2009, 3009/2008, 64-70/2004,467-470/2002). … 10. Επειδή, περαιτέρω, με την προσφυγή και το νομίμως κατατεθέν υπόμνημα, προβάλλεται ότι το δικαίωμα του Δημοσίου προς επιβολή προστίμου Κ.Β.Σ. για την ένδικη διαχειριστική περίοδο έχει υποκύψει σε παραγραφή, δεδομένου ότι η αρχική απόφαση επιβολής προστίμου, η οποία εκδόθηκε την 17-12-2003, ουδέποτε επιδόθηκε στην προσφεύγουσα, ενώ η ήδη προσβαλλόμενη απόφαση είναι μη νόμιμη ως εκδοθείσα εκπροθέσμως, ήτοι μετά την πάροδο της προθεσμίας που η διάταξη της παρ. 6 του άρθρου 84 του Ν. 2238/1994 ορίζει. Ενόψει, όμως, των όσων εκτέθηκαν στις σκέψεις 5 και 6 [εννοεί 7 και 8] της παρούσας, λαμβάνοντας δε υπόψη ότι α) η δεκαετής προθεσμία για την κοινοποίηση από το Ελληνικό Δημόσιο πράξης επιβολής προστίμου για παράβαση τελεσθείσα το έτος 1993, θα έληγε αρχικώς στις 31-12-2004, όμως, με την παρ. 19 του άρθρου 19 του Ν. 3091/2002 ορίστηκε ότι η προθεσμία αυτή έληξε στις 31-12-2003 και, στη συνέχεια, η εν λόγω προθεσμία παρατάθηκε με το άρθρο 22 του Ν. 3212/2003 έως 27-2-2004 και β) η προσφεύγουσα πριν την συμπλήρωση του χρόνου παραγραφής, ανεξαρτήτως δε του νομίμου ή μη της κοινοποίησης της αρχικής 147/17-12-2003 πράξης επιβολής προστίμου, άσκησε κατ’ αυτής στις 20-2-2004 προσφυγή, ήτοι πριν τις 27-2-2004, με αποτέλεσμα να θεραπεύτηκε οποιαδήποτε πλημμέλεια της εν λόγω κοινοποίησης, το σχετικό δικαίωμα του Δημοσίου δεν είχε υποκύψει σε παραγραφή. Εξάλλου, σε περίπτωση δικαστικής ακύρωσης πράξης, με την οποία η φορολογική αρχή είχε καταλογίσει πρόστιμα, λόγω τυπικής πλημμέλειας αυτής, είναι δυνατή η επανάληψη της σχετικής διαδικασίας και η έκδοση νέας πράξης, κατά συμμόρφωση της αρχής προς τα οριζόμενα στη δικαστική απόφαση (βλ. ΣτΕ 1283/2011, 274, 283/2010). Δεδομένου δε ότι, η αρχική πράξη επιβολής προστίμου (147/2003) ακυρώθηκε με την προαναφερθείσα (2142/2008) απόφαση του Διοικητικού Πρωτοδικείου Πειραιά για λόγο μη ουσιαστικό, όπως εκτέθηκε ανωτέρω, και η ένδικη πράξη επιβολής προστίμου (66/2010) νομίμως εκδόθηκε στις 2-3-2010 προς άρση του τυπικού ελαττώματος της αρχικής από τη διάδικη φορολογική αρχή, σε συμμόρφωση προς την ανωτέρω δικαστική απόφαση (επιδοθείσα στον Προϊστάμενο αυτής στις 24-3-2009) και κοινοποιήθηκε νομίμως στην προσφεύγουσα στις 3-3-2010 (σχετ. το από 3-3-2010 αποδεικτικό επίδοσης του υπαλλήλου της Δ.Ο.Υ. Γλυφάδας Γ.Π.), ήτοι εντός του έτους από την κοινοποίηση της ανωτέρω δικαστικής απόφασης, κατ` άρθρο 84 παρ. 6 του Κ.Φ.Ε., το δικαίωμα του Δημοσίου να εκδώσει και κοινοποιήσει νέα πράξη επιβολής προστίμου Κ.Β.Σ., και στην προκείμενη περίπτωση, την ένδικη, κατά της οποίας η προσφεύγουσα άσκησε την κρινόμενη εμπρόθεσμη προσφυγή, δεν υπέκυψε σε παραγραφή, απορριπτομένου του αντίθετου ισχυρισμού της προσφεύγουσας ως αβασίμου.».

6. Επειδή, με τον πρώτο λόγο της υπό κρίση αίτησης, το χρηματικό αντικείμενο της οποίας υπερβαίνει τις 40.000 ευρώ, τίθεται νομικό ζήτημα αναγόμενο στην ορθότητα της ερμηνευτικής κρίσης του δικάσαντος διοικητικού εφετείου, σύμφωνα την οποία δεν αντίκεινται στο Σύνταγμα οι διατάξεις των άρθρων 19 ν. 3091/2002 και 22 ν. 3212/2003 με τις οποίες παρατάθηκε διαδοχικά η προθεσμία παραγραφής του δικαιώματος του δημοσίου για την επιβολή φόρου. Για το, κατ’ άρθρο 53 παρ. 3 του π.δ. 18/1989, παραδεκτό του ως άνω λόγου διατυπώνεται ισχυρισμός περί ανυπαρξίας νομολογίας. Εξάλλου, με την από 30.9.2019 «έγγραφη γνωστοποίηση» προς το Συμβούλιο της Επικρατείας, η αναιρεσείουσα επικαλείται ως αντίθετη νομολογία και τα κριθέντα με τις αποφάσεις 1738/2017 Ολομ., 2932, 2934-5/2017 επταμ., 172, 2350/2018 και 108-109, 841/2019 του Δικαστηρίου, οι οποίες δημοσιεύθηκαν μετά την άσκηση της κρινόμενης αιτήσεως (7.11.2016). Με τα δεδομένα αυτά, ο προβαλλόμενος λόγος είναι παραδεκτός· περαιτέρω, είναι και βάσιμος. Και τούτο διότι, όπως προκύπτει από την αναιρεσιβαλλομένη απόφαση, το αρχικό 7/30.3.2004 φύλλο ελέγχου προσδιορισμού φόρου εισοδήματος, οικονομικού έτους 1994, εκδόθηκε σε χρόνο κατά τον οποίο είχε συμπληρωθεί η προβλεπόμενη από τη διάταξη της παρ. 6 του άρθρου 84 του ν. 2238/1994 πενταετία και, συνεπώς, είχε ήδη παραγραφεί το σχετικό δικαίωμα του δημοσίου, οι δε εφαρμοσθείσες από το δικάσαν διοικητικό εφετείο διατάξεις περί παρατάσεως του εν λόγω δικαιώματος είναι αντίθετες στο Σύνταγμα, για τον αυτό δικαιολογητικό λόγο, για τον οποίο άλλες διατάξεις ομοίου περιεχομένου με αυτές, κρίθηκαν, επίσης, αντισυνταγματικές και μη εφαρμοστέες. Δεδομένου δε ότι το δικαίωμα του Δημοσίου να επιβάλει φόρο είχε ήδη παραγραφεί πριν από την έκδοση του αρχικού φύλλο ελέγχου (7/2004), το οποίο ακυρώθηκε με την προαναφερθείσα 2141/2008 απόφαση του Διοικητικού Πρωτοδικείου Πειραιώς λόγω μη κλήσεως της αναιρεσείουσας σε ακρόαση, παρανόμως επεβλήθη ο φόρος αυτός με το ένδικο φύλλο ελέγχου (152/2010) που εκδόθηκε προς άρση του τυπικού ελαττώματος του αρχικού φύλλου από τη φορολογική αρχή σε συμμόρφωση προς την ανωτέρω δικαστική απόφαση.

7. Επειδή, κατόπιν των ανωτέρω, η υπό κρίση αίτηση πρέπει να γίνει δεκτή και να αναιρεθεί η απόφαση 740/2016 του Διοικητικού Εφετείου Πειραιώς, κατά το μέρος που αφορά την αναιρεσείουσα. Περαιτέρω, ενόψει του ότι η υπόθεση δεν χρειάζεται διευκρίνιση κατά το πραγματικό της μέρος, κρατείται στο Δικαστήριο, σύμφωνα με το άρθρο 57 παρ. 2 του π.δ. 18/1989, το οποίο δικάζει την προσφυγή κατά το μέρος που ασκείται από την αναιρεσείουσα, την δέχεται, για τον ίδιο λόγο, και ακυρώνει το 152/2.3.2010 φύλλο ελέγχου προσδιορισμού φόρου εισοδήματος του Προϊσταμένου της Δ.Ο.Υ. Γλυφάδας. Το Δικαστήριο, όμως, εκτιμώντας τις περιστάσεις, απαλλάσσει το Δημόσιο από τη δικαστική δαπάνη του αναιρεσείοντος για τη δίκη επί της προσφυγής, σύφμωνα με το άρθρο 275 παρ. 1 του Κώδικα Διοικητικής Δικονομίας (ν. 2717/1999, Α΄ 97), και διατάσσει την επιστροφή στην αναιρεσείουσα και του μη επιστραφέντος σ’ αυτόν με βάση την αναιρούμενη απόφαση ποσού του παραβόλου της προσφυγής.

Δ ι ά τ α ύ τ α

Δέχεται την αίτηση.

Αναιρεί την υπ’ αριθμ. 740/2016 του Διοικητικού Εφετείου Πειραιώς, κατά το μέρος που αφορά την αναιρεσείουσα.

Διατάσσει την απόδοση του κατατεθέντος για την αίτηση αναιρέσεως παραβόλου.

Επιβάλλει στο Δημόσιο τη δικαστική δαπάνη της αναιρεσείουσας, που ανέρχεται σε εννιακόσια είκοσι (920) ευρώ.

Κρατεί την υπόθεση, δικάζει την προσφυγή κατά το μέρος που αφορά την αναιρεσείουσα, την οποία δέχεται, σύμφωνα με το σκεπτικό.

Ακυρώνει το 152/2.3.2010 φύλλο ελέγχου προσδιορισμού φόρου εισοδήματος του Προϊσταμένου της Δ.Ο.Υ. Γλυφάδας, σύμφωνα με το σκεπτικό.

Διατάσσει την απόδοση στην αναιρεσείουσα του μη επιστραφέντος σ' αυτήν με βάση την αναιρούμενη απόφαση παραβόλου της προσφυγής.

Απαλλάσσει το Δημόσιο από τη δικαστική δαπάνη για τη δίκη επί της προσφυγής.

Η διάσκεψη έγινε στην Αθήνα στις 9 Οκτωβρίου 2019

Η Πρόεδρος του Β΄ ΤμήματοςΗ Γραμματέας

Ειρ. ΣάρπΑ. Ζυγουρίτσα

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2021.

Ο Πρόεδρος του Β´ ΤμήματοςΗ Γραμματέας του Β´ Τμήματος

Μ. ΠικραμένοςΑ. Ζυγουρίτσα

./.
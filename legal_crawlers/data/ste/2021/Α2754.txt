Α2754/2021
Β' Τμήμα
Απόφαση
31/12/2021
Αίτηση αναιρέσεως
Ε116/2015
Πενταμελής
ECLI:EL:COS:2021:1231A2754.15E116
******
******

A.A.

Αριθμός 2754/2021

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Β΄

Συνεδρίασε δημόσια στο ακροατήριό του στις 20 Σεπτεμβρίου 2017, με την εξής σύνθεση: Ι. Γράβαρης, Αντιπρόεδρος, Προεδρεύων, σε αναπλήρωση της Προέδρου του Τμήματος, που είχε κώλυμα, Ι. Σύμπλης, Π. Τσούκας, Σύμβουλοι, Μ.-Α. Τσακάλη, Μ. Σταματοπούλου, Πάρεδροι. Γραμματέας η Κ. Κεχρολόγου.

Για να δικάσει την από 24 Δεκεμβρίου 2014 αίτηση:

του Προϊσταμένου Δ.Ο.Υ. Λαμίας, ο οποίος παρέστη με τη Γεωργία Μπουρδάκου, Πάρεδρο του Νομικού Συμβουλίου του Κράτους,

κατά του Χ.Ζ. του Ι. κατοίκου Δ.Δ. Λιβανάτων Δήμου Δαφνουσίων Ν. Φθιώτιδας, ο οποίος παρέστη με τον δικηγόρο Δημήτριο Σαμαρτζή (Α.Μ. 177 Δ.Σ. Τρικάλων), που τον διόρισε με πληρεξούσιο.

Με την αίτηση αυτή ο αναιρεσείων Προϊστάμενος επιδιώκει να αναιρεθεί η υπ’ αριθμ. 1148/2014 απόφαση του Διοικητικού Εφετείου Πειραιά.

Η εκδίκαση άρχισε με την ανάγνωση της εκθέσεως του εισηγητή, Συμβούλου Π. Τσούκα.

Κατόπιν το δικαστήριο άκουσε την εκπρόσωπο του αναιρεσείοντος Προϊσταμένου, η οποία ανέπτυξε και προφορικά τους προβαλλόμενους λόγους αναιρέσεως και ζήτησε να γίνει δεκτή η αίτηση και τον πληρεξούσιο του αναιρεσιβλήτου, ο οποίος ζήτησε την απόρριψη της.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, η κρινόμενη αίτηση ασκήθηκε, κατά νόμον, χωρίς καταβολή παραβόλου.

2. Επειδή, με την αίτηση αυτή ζητείται η αναίρεση της 1148/2014 αποφάσεως του Διοικητικού Εφετείου Πειραιώς, με την οποία έγινε δεκτή η από 12.11.2010 προσφυγή του ήδη αναιρεσιβλήτου και ακυρώθηκε η 102/2010 πράξη του Προϊσταμένου της Δημόσιας Οικονομικής Υπηρεσίας (Δ.Ο.Υ.) Αταλάντης (ήδη Λαμίας). Με την πράξη αυτή είχε επιβληθεί στον αναιρεσίβλητο πρόστιμο 221.703,76 ευρώ λόγω παραβάσεων του Κώδικα Βιβλίων και Στοιχείων κατά τη διαχειριστική περίοδο τους έτους 2004 (οικονομικό έτος 2005).

3. Επειδή, με το άρθρο 12 του ν. 3900/2010 (Α΄ 213) αντικαταστάθηκαν οι παράγραφοι 3, όπως αυτή είχε τροποποιηθεί με το άρθρο 35 παρ. 1 του ν. 3772/2009 (Α΄ 112), και 4 του άρθρου 53 του π.δ/τος 18/1989 (Α΄ 8) ως εξής: «3. Η αίτηση αναιρέσεως επιτρέπεται μόνον όταν προβάλλεται από το διάδικο με συγκεκριμένους ισχυρισμούς που περιέχονται στο εισαγωγικό δικόγραφο, ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. 4. Δεν επιτρέπεται η άσκηση αίτησης αναιρέσεως, όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ (…)». Από τις διατάξεις αυτές συνάγεται ότι, προκειμένου να κριθεί παραδεκτή αίτηση αναιρέσεως, απαιτείται η συνδρομή των προϋποθέσεων αμφοτέρων των ως άνω παραγράφων. Ειδικότερα, και επί διαφοράς της οποίας το χρηματικό αντικείμενο δεν υπολείπεται των 40.000 ευρώ, ο αναιρεσείων βαρύνεται, επί ποινή ολικού ή μερικού (αναλόγως) απαραδέκτου της αιτήσεώς του, να τεκμηριώσει με ειδικούς και συγκεκριμένους ισχυρισμούς, που περιλαμβάνει στο εισαγωγικό δικόγραφο, ότι με καθέναν από τους προβαλλομένους λόγους τίθεται συγκεκριμένο νομικό ζήτημα, ήτοι ζήτημα ερμηνείας διατάξεως νόμου ή γενικής αρχής του ουσιαστικού ή δικονομικού δικαίου, η οποία (ερμηνεία) είναι κρίσιμη για την επίλυση της ενώπιον του Δικαστηρίου αγομένης διαφοράς, και ότι επί του τιθεμένου νομικού ζητήματος είτε δεν υπάρχει νομολογία του Συμβουλίου της Επικρατείας είτε οι σχετικές κρίσεις της προσβαλλομένης αποφάσεως έρχονται σε αντίθεση προς μη ανατραπείσα νομολογία του Συμβουλίου της Επικρατείας ή άλλου ανωτάτου δικαστηρίου ή προς ανέκκλητη απόφαση διοικητικού δικαστηρίου επί του αυτού νομικού ζητήματος – και όχι απλώς όμοιου – και υπό τους αυτούς όρους αναγκαιότητος για τη διάγνωση των σχετικών υποθέσεων. Εξ άλλου, οι προβαλλόμενοι ισχυρισμοί πρέπει να αναφέρονται όχι σε ζητήματα αιτιολογίας συνδεόμενα με τη συνδρομή συγκεκριμένων στοιχείων του πραγματικού της κρινομένης υποθέσεως, αλλά αποκλειστικώς στην ερμηνεία διατάξεως νόμου ή γενικής αρχής, δυναμένης να έχει γενικότερη εφαρμογή, ανεξαρτήτως εάν αυτή η ερμηνεία διατυπώνεται στη μείζονα πρόταση ή προκύπτει από την υπαγωγή του δικανικού συλλογισμού (ΣτΕ 858/2017, 954/2016, 1016/2014, 2120/2015).

4. Επειδή, η υπό κρίση αίτηση, ως εκ του χρόνου καταθέσεως του δικογράφου της στη Γραμματεία του δικάσαντος Διοικητικού Εφετείου στις 29.12.2014, διέπεται από τις ως άνω διατάξεις του άρθρου 12 του Ν. 3900/2010, το δε ποσό της υπερβαίνει τα 40.000 ευρώ (βλ. ανωτ. σκέψη 2, καθώς και το 57968/8.12.2014 έγγραφο του Προϊσταμένου της Δ.Ο.Υ. Λαμίας, σύμφωνα με το οποίο το ποσό της επίδικης διαφοράς ανέρχεται σε 291.104,00 ευρώ). Με την αίτηση αυτή προβάλλεται, μεταξύ άλλων, ότι δεν υφίσταται νομολογία του Συμβουλίου της Επικρατείας η οποία, κατόπιν ερμηνείας των διατάξεων του Κ.Β.Σ., του ν. 2523/1997 και του άρθρου 40 παρ. 3 και 4 του ν. 3220/2004, να έχει κρίνει το επίδικο ακριβώς ζήτημα, το ζήτημα δηλαδή αν είναι επιτρεπτή, κατά νόμον, η επιβολή κυρώσεων λόγω πλημμελούς τηρήσεως των βιβλίων και στοιχείων σε τρίτο πρόσωπο, στο οποίο ο επιτηδευματίας που είχε κάνει έναρξη ασκήσεως επαγγέλματος και θεωρήσει τα (πλημμελώς τηρηθέντα) βιβλία και στοιχεία, είχε παραχωρήσει αυτά, το εν λόγω δε τρίτο πρόσωπο ήταν εκείνο το οποίο ασκούσε στην πραγματικότητα το επιτήδευμα πραγματοποιώντας συναλλαγές στις οποίες ο παραχωρήσας τα βιβλία και στοιχεία δεν μετείχε. Ο ισχυρισμός αυτός του αναιρεσείοντος Ελληνικού Δημοσίου είναι βάσιμος διότι πράγματι επ’ αυτού ακριβώς του κρίσιμου εν προκειμένω νομικού ζητήματος, όπως αυτό αναδεικνύεται από την αναιρεσιβαλλόμενη απόφαση και τον προβαλλόμενο λόγο αναιρέσεως (βλ. τις αμέσως επόμενες σκέψεις), δεν προκύπτει η ύπαρξη νομολογίας του Δικαστηρίου κατά τον κρίσιμο χρόνο ασκήσεως της κρινομένης αίτησης. Συνεπώς, η αίτηση αυτή, η οποία και κατά τα λοιπά ασκείται παραδεκτώς, είναι περαιτέρω εξεταστέα ως προς τη βασιμότητά της.

5. Επειδή, στον Κώδικα Βιβλίων και Στοιχείων (π.δ. 186/1992, Α΄ 84) ορίζεται, στο άρθρο 2, ότι: «1. Κάθε ημεδαπό [...] φυσικό ή νομικό πρόσωπο [...] που ασκεί δραστηριότητα στην ελληνική επικράτεια και αποβλέπει στην απόκτηση εισοδήματος από εμπορική ή βιομηχανική, βιοτεχνική ή γεωργική επιχείρηση ή από ελευθέριο επάγγελμα ή από οποιαδήποτε άλλη επιχείρηση [...], αναφερόμενοι στο εξής με τον όρο επιτηδευματίας, τηρεί, εκδίδει [...] τα βιβλία, τα στοιχεία, τις καταστάσεις και κάθε άλλο μέσο [...]», στο άρθρο 12 ότι «1. Για την πώληση αγαθών για ίδιο λογαριασμό ή για λογαριασμό τρίτου [...] από επιτηδευματία σε άλλο επιτηδευματία [...] για την άσκηση του επαγγέλματός τους ή την εκτέλεση του σκοπού τους, κατά περίπτωση, [...] εκδίδεται τιμολόγιο. 2. [...] 14. Το τιμολόγιο εκδίδεται κατά την παράδοση ή την έναρξη της αποστολής των αγαθών στον παραλήπτη, κατά περίπτωση [...]», στο άρθρο 18 ότι «1. […] 2. Κάθε εγγραφή στα βιβλία, που αφορά συναλλαγή ή άλλη πράξη του υπόχρεου, πρέπει να στηρίζεται σε στοιχεία που προβλέπονται από τις διατάξεις του Κώδικα αυτού ή σε δημόσια έγγραφα ή σε άλλα πρόσφορα αποδεικτικά στοιχεία. 3. [...] 7. Στα στοιχεία που ορίζονται από τον Κώδικα αυτό αναγράφεται ο τόπος και η ημερομηνία έκδοσής τους. Επίσης, φέρουν χειρόγραφη υπογραφή του εκδότη τους ή προσώπου που ορίστηκε απ’ αυτόν [...] 8. [...]» και στο άρθρο 33 ότι «1. [...] 4. Η έκδοση [...] εικονικών φορολογικών στοιχείων [...] θεωρείται ιδιάζουσα φορολογική παράβαση και επιβάλλεται πρόστιμο μέχρι το πενταπλάσιο της αξίας κάθε στοιχείου [...]. Εξ άλλου, στο άρθρο 31 του ν. 1591/1986 (Α΄ 50) ορίζεται ότι «... Θεωρείται εικονικό και το φορολογικό στοιχείο που εκδόθηκε για συναλλαγή, διακίνηση ή οποιαδήποτε άλλη αιτία στο σύνολο ή για μέρος αυτής ή για συναλλαγή που πραγματοποιήθηκε από πρόσωπα διαφορετικά από αυτό που αναγράφονται στο φορολογικό στοιχείο...». Περαιτέρω, με τις διατάξεις των παραγρ. 1 και 10 του άρθρου 5 της παραγρ. 4 του άρθρου 19 του Ν. 2523/1997 «Διοικητικές και ποινικές κυρώσεις στη φορολογική νομοθεσία [...]» (Α΄ 179) ορίζονται τα εξής: Άρθρο 5 «1. Όποιος παραβαίνει τις διατάξεις του Κώδικα Βιβλίων και Στοιχείων [...] τιμωρείται με πρόστιμο που προσδιορίζεται κατ’ αντικειμενικό τρόπο [...] 10. Οι παρακάτω περιπτώσεις [...] θεωρούνται αυτοτελείς παραβάσεις, για τις οποίες εφαρμόζεται η Βάση Υπολογισμού Νο 2 (ΒΑΣ. ΥΠ. 2), όπως ειδικότερα προσδιορίζεται στις κατ’ ιδίαν διατάξεις, με τις οποίες προσδιορίζεται και η τιμή του κατά περίπτωση ισχύοντος συντελεστή βαρύτητας: α) ... β) Η έκδοση […] εικονικών φορολογικών στοιχείων και η λήψη εικονικών [...] θεωρείται ιδιάζουσα φορολογική παράβαση και επιβάλλεται πρόστιμο ίσο με το διπλάσιο της αξίας κάθε στοιχείου, μη συμπεριλαμβανομένου του Φ.Π.Α. εφόσον αυτή είναι μεγαλύτερη των τριακοσίων χιλιάδων (300.000) δραχμών ....», άρθρο 19 «4. Εικονικό είναι το στοιχείο που εκδίδεται για συναλλαγή ανύπαρκτη στο σύνολό της ή για μέρος αυτής ή για συναλλαγή που πραγματοποιήθηκε από πρόσωπα διαφορετικά από αυτά που αναγράφονται στο στοιχείο ή το ένα από αυτά είναι άγνωστο φορολογικώς πρόσωπο, με την έννοια ότι δεν έχει δηλώσει την έναρξη του επιτηδεύματός του ούτε έχει θεωρήσει στοιχεία στην κατά τόπο αρμόδια, σύμφωνα με την αναγραφομένη στο στοιχείο διεύθυνση, δημόσια οικονομική υπηρεσία. Εικονικό είναι επίσης το στοιχείο που φέρεται ότι εκδόθηκε ή έχει ληφθεί από εικονική εταιρία, κοινοπραξία, κοινωνία ή άλλη οποιασδήποτε μορφής επιχείρηση ή από φυσικό πρόσωπο, για το οποίο αποδεικνύεται ότι είναι παντελώς αμέτοχο με τη συγκεκριμένη συναλλαγή, οπότε στην τελευταία αυτή περίπτωση η σχετική διοικητική κύρωση επιβάλλεται, καθώς και η ποινική δίωξη ασκείται κατά του πραγματικού υπευθύνου που υποκρύπτεται». Εξ άλλου, με τη διάταξη της παραγρ. 3 του άρθρου 40 του Ν. 3220/2004 «Μέτρα αναπτυξιακής και κοινωνικής πολιτικής – αντικειμενικοποίηση του φορολογικού ελέγχου [...]» (Α΄ 15) ορίζονται τα εξής: «3. Επί εικονικών φορολογικών στοιχείων τα οποία φέρονται ότι εκδόθηκαν από εικονική κοινοπραξία, κοινωνία ή άλλη οποιασδήποτε μορφής επιχείρηση ή από οποιοδήποτε φυσικό, νομικό ή άλλης μορφής πρόσωπο, εφόσον τα πρόσωπα αυτά αποδεικνύουν ότι είναι παντελώς αμέτοχα με τη συγκεκριμένη συναλλαγή, οι αναλογούντες φόροι, τέλη και εισφορές και γενικά οι κάθε είδους φορολογικές επιβαρύνσεις και διοικητικές κυρώσεις επιβάλλονται, καθώς και η ποινική δίωξη ασκείται αποκλειστικά κατά του πραγματικού υπόχρεου που υποκρύπτεται και όχι κατά του φερόμενου εκδότη. 4. Οι διατάξεις της προηγούμενης παραγράφου εφαρμόζονται και για παραβάσεις που έχουν διαπραχθεί μέχρι το χρόνο δημοσιεύσεως του νόμου αυτού, για τις οποίες δεν έχουν εκδοθεί οι οικείες καταλογιστικές πράξεις ή εφόσον εκδόθηκαν δεν έχουν οριστικοποιηθεί κατά οποιονδήποτε τρόπο [...]».

6. Επειδή, κατά την έννοια των παρατιθεμένων στην προηγούμενη σκέψη διατάξεων, αν ο φορολογούμενος, έχοντας υποβάλει στη φορολογική Αρχή δήλωση περί ενάρξεως ασκήσεως επιτηδεύματος και θεωρήσει σχετικά βιβλία και στοιχεία, παρέδωσε αυτά οικειοθελώς, προς ελευθέρα χρήση, σε τρίτο πρόσωπο, διατηρεί έναντι της φορολογικής Αρχής την ευθύνη για τις περί την τήρηση των εν λόγω βιβλίων και στοιχείων παραβάσεις και τις απορρέουσες από αυτήν φορολογικές υποχρεώσεις, χωρίς να ασκεί επιρροή το γεγονός ότι τυχόν δεν αναμίχθηκε περαιτέρω στις δραστηριότητες της επιχειρήσεως την οποία αφορούν τα περί ων ο λόγος βιβλία και στοιχεία (πρβλ. ΣτΕ 2277/2015, 963/2012, 361/2009, 3158 - 9/2007). Η ευθύνη όμως αυτή του επιτηδευματία επ’ ονόματι του οποίου θεωρήθηκαν τα πλημμελώς τηρηθέντα βιβλία και στοιχεία, δεν αίρει τη συντρέχουσα ευθύνη την οποία φέρει για τις σχετικές παραβάσεις εκείνος ο οποίος, υποκρυπτόμενος, ασκεί πράγματι την επιχείρηση στην οποία αφορούν τα βιβλία και στοιχεία, και ο οποίος συνιστά, κατά τούτο, εν τοις πράγμασι επιτηδευματία, υποκείμενο στις απορρέουσες από τις προμνησθείσες διατάξεις υποχρεώσεις, έστω και αν, κατά παράβασή τους, δεν έχει θεωρήσει ο ίδιος βιβλία και στοιχεία στην κατά τόπον αρμόδια δημόσια οικονομική υπηρεσία (πρβλ. ΣτΕ 3158-59/2007, 3726/2014).

7. Επειδή, εν προκειμένω, από την αναιρεσιβαλλόμενη απόφαση προκύπτουν τα ακόλουθα: Από τον προληπτικό έλεγχο που διενεργήθηκε, στις 3.10.2008, στην επιχείρηση, την οποία η Ό.Ζ.– Κ.σύζυγος του ήδη αναιρεσιβλήτου, διατηρεί στις Λιβανάτες Λοκρίδος, διαπιστώθηκε ότι η επιχείρηση αυτή είχε αρχίσει να λειτουργεί στις 5.12.1995 με αντικείμενο εργασιών «λιανικό εμπόριο ανταλλακτικών αυτοκινήτων», ότι το 2006 επεξέτεινε το αντικείμενο εργασιών της στην παροχή «υπηρεσιών ηλεκτρολογικών επισκευών αυτοκινήτων» και ότι είχε θεωρήσει στη Δ.Ο.Υ. Αταλάντης βιβλίο εσόδων – εξόδων και τιμολόγια πωλήσεως – δελτία αποστολής. Διαπιστώθηκε, επίσης, ότι ο αναιρεσίβλητος διατηρούσε ηλεκτρολογείο αυτοκινήτων από τις 28.11.1985 (οπότε είχε δηλώσει στην αρμόδια Δ.Ο.Υ. έναρξη εργασιών) μέχρι της κηρύξεώς του σε πτώχευση με την 1/1994 απόφαση του πολυμελούς Πρωτοδικείου Λαμίας, με την οποία ορίσθηκε ως ημερομηνία παύσεως πληρωμών η 1.7.1993. Περαιτέρω διαπιστώθηκε ότι η προμνησθείσα επιτηδευματίας Ό. Ζ. – Κ. εμφανίζε μηδενικά ποσά εισροών – εκροών επί των δηλώσεων φ.π.α. των ετών 2000 -2003, ότι για τα έτη 2004 – 2006 δεν υπέβαλε δηλώσεις φ.π.α., και ότι στις δηλώσεις φόρου εισοδήματος που υπέβαλε, εμφάνισε εισοδήματα από γεωργικές δραστηριότητες, και όχι από το λιανικό εμπόριο ανταλλακτικών και την παροχή υπηρεσιών ηλεκτρολογικών επισκευών αυτοκινήτων. Εξ άλλου, από έρευνα την οποία τα όργανα του φορολογικού ελέγχου διενήργησαν σε επιχειρήσεις που είχαν ως προμηθευτές ή πελάτες τους «τις επιχειρήσεις του (αναιρεσιβλήτου) Χ. Ζ. και της συζύγου του» διαπιστώθηκε, σε ό,τι αφορά την επίδικη διαχειριστική περίοδο του έτους 2005, πως είκοσι οκτώ (28) τιμολόγια είχαν εκδοθεί από τη σύζυγο του αναιρεσιβλήτου. Ακολούθως, ο αναιρεσίβλητος και η σύζυγός του κλήθηκαν προς παροχή εξηγήσεων, ανταποκριθέντες δε στην κλήση αυτή υπέβαλαν, ενώπιον των οργάνων του φορολογικού ελέγχου, υπόμνημα. Με το δικό του υπόμνημα ο αναιρεσίβλητος δήλωσε ότι η επιχείρησή του είναι φορολογικώς υπαρκτή, ότι λόγω οικονομικών προβλημάτων προέβη σε έναρξη και συνέχιση αυτής επ’ ονόματι της συζύγου του, ότι τα επίδικα τιμολόγια εξέδωσε ο ίδιος και ότι αυτά ανταποκρίνονται σε πραγματικές συναλλαγές, ο ίδιος δε αγνοούσε ότι δεν ήταν νόμιμα. Η σύζυγος του αναιρεσιβλήτου, εξ άλλου, δήλωσε, με το δικό της υπόμνημα, ότι την επιχείρηση ασκούσε ο σύζυγός της και ότι αυτή αγνοούσε ότι τα επίδικα τιμολόγια είχαν εκδοθεί στο όνομά της. Εν όψει όλων των ανωτέρω, τα όργανα του φορολογικού ελέγχου ήχθησαν στο πόρισμα ότι τα προμνησθέντα τιμολόγια που έφεραν ως εκδότρια τη σύζυγο του αναιρεσιβλήτου είναι εικονικά, διότι στην πραγματικότητα είχαν εκδοθεί από τον αναιρεσίβλητο, αλλά και πλαστά διότι είχαν διατρηθεί ή σφραγιστεί με άγνωστο τρόπο, δεν είχε δε καταχωρισθεί στα βιβλία της αρμόδιας Δ.Ο.Υ. πράξη θεωρήσεώς τους, ενώ ορισμένα εξ αυτών έφεραν ακανόνιστη διάτρηση και κωδικό Δ.Ο.Υ. μη ανταποκρινόμενο στον κωδικό της Δ.Ο.Υ. Αταλάντης. Έκριναν, επίσης, ότι την επιχείρηση της Ό. Ζ.– Κ. ασκούσε εν τοις πράγμασι ο (ήδη αναιρεσίβλητος) σύζυγός της και ότι σε βάρος αυτού έπρεπε να επιβληθούν οι κατά νόμον «φορολογικές επιβαρύνσεις και διοικητικές κυρώσεις». Επί τη βάσει του πορίσματος τούτου, το οποίο κατεγράφη στην από 11.6.2010 έκθεση ελέγχου, ο Προϊστάμενος της Δ.Ο.Υ. Αταλάντης εξέδωσε την επίδικη 103/2010 πράξη, με την οποία επέβαλε στον αναιρεσίβλητο, για την (ένδικη) διαχειριστική περίοδο του έτους 2005, συνολικό πρόστιμο 291.104,00 ευρώ, με την αιτιολογία ότι α) εξέδωσε 28 πλαστά και εικονικά φορολογικά στοιχεία, συνολικής αξίας 140.864,00 ευρώ [πρόστιμο 10.864,00 ευρώ Χ 2], β) δεν καταχώρησε σε θεωρημένο βιβλίο Κ.Β.Σ. τα ανωτέρω φορολογικά στοιχεία [πρόστιμο 8.790,00 ευρώ] και γ) δεν τήρησε βιβλίο τουλάχιστον Β΄ κατηγορίας του Κ.Β.Σ. [πρόστιμο 586.00 ευρώ], κατά παράβαση των διατάξεων των άρθρων 2 (παρ. 1, 4), 6 (παρ. 1), 7, 8, 9, 11 (παρ. 1), 12, 17 (παρ. 1), 18 (παρ. 1, 2 και 9) και 30 (παρ. 1, 2 και 3) του Π.Δ. 186/1992, καθώς και του άρθρου 19 (παρ. 1 και 4) του ν. 2523/1997. Προσφυγή του αναιρεσιβλήτου κατά της πράξεως αυτής έγινε δεκτή με την αναιρεσιβαλλομένη απόφαση, με την οποία, κατ’ εφαρμογή των προπαρατεθεισών διατάξεων, κρίθηκε ότι το επιβληθέν στον αναιρεσίβλητο πρόστιμο έπρεπε να επιβληθεί στη σύζυγό του, διότι αυτή είχε παραχωρήσει οικειοθελώς στον σύζυγό της τα βιβλία και στοιχεία της επιχειρήσεώς της και ως εκ τούτου διατηρούσε ακέραιη την ευθύνη για τη σύννομη τήρηση αυτών, ουδεμία δε επιρροή ασκεί το δεδομένο ότι η ίδια δεν είχε καμμιά ανάμειξη στις συναλλαγές, τις οποίες τα εν λόγω βιβλία και στοιχεία αφορούν˙ και ότι ο αναιρεσίβλητος, κατόπιν αυτών, «δεν ευθύνεται για τις περί την τήρηση των ανωτέρω βιβλίων και στοιχειών παραβάσεων» και «μη νόμιμα εκδόθηκε εις βάρος του η ένδικη καταλογιστική πράξη», η οποία και ακυρώθηκε. Η κρίση αυτή της αναιρεσιβαλλομένης αποφάσεως δεν είναι νόμιμη διότι ο αναιρεσίβλητος, στον οποίο η σύζυγός του είχε πράγματι παραχωρήσει οικειοθελώς τα βιβλία και στοιχεία της προμνησθείσης επιχειρήσεώς της, ήταν ο υποκρυπτόμενος αληθής φορέας της επιχειρήσεως αυτής και ως εκ τούτου, σύμφωνα με τα ανωτέρω (σκ. 6η) κριθέντα, έφερε, ως και η επιτηδευματίας σύζυγός του, τις φορολογικές υποχρεώσεις που απέρρεαν από τις δραστηριότητες της εν λόγω επιχειρήσεως και υπέκειτο στις κατά νόμον κυρώσεις σε περίπτωση μη τηρήσεως των υποχρεώσεων αυτών. Για τον λόγο, συνεπώς, αυτόν, βασίμως προβαλλόμενο δια της υπό κρίση αιτήσεως, η αναιρεσιβαλλομένη απόφαση πρέπει να εξαφανισθεί και η υπόθεση που χρήζει εκκαθαρίσεως κατά το πραγματικό της, να παραπεμφθεί στο δικάσαν Διοικητικό Εφετείο για νέα κρίση σύμφωνα με το αιτιολογικό της παρούσης.

Δ ι ά τ α ύ τ α

Δέχεται την αίτηση.

Εξαφανίζει την 1148/2014 απόφαση του Διοικητικού Εφετείου Πειραιώς, στο οποίο παραπέμπει την υπόθεση κατά το αιτιολογικό.

Η διάσκεψη έγινε στην Αθήνα στις 26 Σεπτεμβρίου 2017

Ο Προεδρεύων ΑντιπρόεδροςΗ Γραμματέας

Ι. Β. ΓράβαρηςΚ. Κεχρολόγου

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2021.

Ο Πρόεδρος του Β´ ΤμήματοςΗ Γραμματέας του Β´ Τμήματος

Μ. ΠικραμένοςΑ. Ζυγουρίτσα

./.
Α2755/2021
Β' Τμήμα
Απόφαση
31/12/2021
Αίτηση αναιρέσεως
Ε3017/2006
Πενταμελής
ECLI:EL:COS:2021:1231A2755.06E3017
******
******

Λ.Κ.(m)

Αριθμός 2755/2021

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Β΄

Συνεδρίασε δημόσια στο ακροατήριό του στις 26 Απριλίου 2017, με την εξής σύνθεση: Ι. Γράβαρης, Αντιπρόεδρος, Προεδρεύων, σε αναπλήρωση της Προέδρου του Τμήματος, που είχε κώλυμα, Κ. Νικολάου, Π. Τσούκας, Σύμβουλοι, Μ. Σταματοπούλου, Γ. Φλίγγου, Πάρεδροι. Γραμματέας η Κ. Κεχρολόγου.

Για να δικάσει την από 3 Φεβρουαρίου 2006 αίτηση:

του Προϊσταμένου της Δημόσιας Οικονομικής Υπηρεσίας (Δ.Ο.Υ.) Φορολογίας Ανωνύμων Εμπορικών Εταιρειών (Φ.Α.Ε.Ε.) Αθηνών, ο οποίος παρέστη με τη Γεωργία Μπουρδάκου, Πάρεδρο του Νομικού Συμβουλίου του Κράτους,

κατά της ανώνυμης Τραπεζικής Εταιρείας με την επωνυμία «SOCIETE GENERALE», που εδρεύει στο Χαλάνδρι Αττικής (Λ. Κηφισίας 240-242), η οποία παρέστη με τον δικηγόρο Σπυρίδωνα Μαράτο (Α.Μ. 6564), που τον διόρισε με ειδικό πληρεξούσιο.

Με την αίτηση αυτή ο αναιρεσείων Προϊστάμενος επιδιώκει να αναιρεθεί η υπ’ αριθμ. 2058/2005 απόφαση του Διοικητικού Εφετείου Αθηνών.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Μ. Σταματοπούλου.

Κατόπιν το δικαστήριο άκουσε την εκπρόσωπο του αναιρεσείοντος Προϊσταμένου, η οποία ανέπτυξε και προφορικά τους προβαλλόμενους λόγους αναιρέσεως και ζήτησε να γίνει δεκτή η αίτηση και τον πληρεξούσιο της αναιρεσίβλητης εταιρείας, ο οποίος ζήτησε την απόρριψή της.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, με την κρινόμενη αίτηση, η οποία ασκήθηκε κατά τον νόμο χωρίς καταβολή παραβόλου, κατατέθηκε δε εμπροθέσμως η προβλεπόμενη στο άρθρο 12 του ν. 2298/1995 (Α΄ 62) γνωμοδότηση του Ν.Σ.Κ., ζητείται η αναίρεση της 2058/2005 απόφασης του Διοικητικού Εφετείου Αθηνών, κατά το μέρος που με αυτήν, κατόπιν μερικής αποδοχής εφέσεως της αναιρεσίβλητης εταιρείας, «μεταρρυθμίστηκε» η 14015/2003 απόφαση του Διοικητικού Πρωτοδικείου Αθηνών και διατάχθηκε νέα εκκαθάριση του φόρου εισοδήματός της, για την χρήση 2000, βάσει της επιφύλαξης που η ίδια είχε διατυπώσει ως προς το ύψος των εκπεστέων δαπανών, οι οποίες διατέθηκαν από την έδρα της αναιρεσίβλητης στην Γαλλία για τους σκοπούς της μόνιμης εγκατάστασής της στην Ελλάδα.

2. Επειδή, στο μεν άρθρο 31 του Κώδικα Φορολογίας Εισοδήματος (KΦΕ), που κυρώθηκε με το άρθρο πρώτο του ν. 2238/1994 (Α΄ 151), ορίζεται ότι «1. Το καθαρό εισόδημα των επιχειρήσεων, που τηρούν επαρκή και ακριβή βιβλία και στοιχεία τρίτης κατηγορίας του Κώδικα Βιβλίων και Στοιχείων […] εξευρίσκεται λογιστικώς με έκπτωση από τα ακαθάριστα έσοδα […] των ακόλουθων εξόδων: α) των γενικών εξόδων διαχείρισης […]», στο δε άρθρο 61 ότι «1. […]. 5. Όταν ο φορολογούμενος έχει αμφιβολίες αναφορικά με την υποχρέωση επίδοσης δήλωσης για ορισμένα στοιχεία φορολογητέας ύλης, έχει το δικαίωμα να υποβάλλει δήλωση στην οποία γίνεται ρητή γι αυτό επιφύλαξη, η οποία πρέπει να είναι αιτιολογημένη […]. Όταν η επιφύλαξη γίνει δεκτή από τον προϊστάμενο της δημόσιας οικονομικής υπηρεσίας ή το διοικητικό δικαστήριο, ενεργείται νέα εκκαθάριση του φόρου της δήλωσης και το επιπλέον ποσό αυτού που βεβαιώθηκε ή καταβλήθηκε εκπίπτει ή συμψηφίζεται με τον φόρο που προκύπτει με βάση τα στοιχεία της δήλωσης. Σε κάθε άλλη περίπτωση ο επιπλέον φόρος επιστρέφεται». Περαιτέρω, στην παράγραφο 2 του άρθρου 100 του ίδιου Κώδικα, όπως αυτή αντικαταστάθηκε από την παράγραφο 12 του άρθρου 14 του ν. 2459/1997 (Α΄ 17), ορίζεται ότι «Για να προσδιοριστεί το καθαρό κέρδος που προκύπτει στην Ελλάδα από την μόνιμη εγκατάσταση αλλοδαπής επιχείρησης, η επιβάρυνση της μόνιμης εγκατάστασης στην Ελλάδα με γενικά έξοδα διαχείρισης και διάφορα άλλα έξοδα οργάνωσης και λειτουργίας της, που πραγματοποιούνται από την έδρα της επιχείρησης που βρίσκεται στην αλλοδαπή, δεν μπορεί να είναι μεγαλύτερη από πέντε τοις εκατό (5%) των εξόδων διοικητικής λειτουργίας που πραγματοποιούνται στην Ελλάδα από την μόνιμη εγκατάσταση της αλλοδαπής επιχείρησης, όπως αυτά εμφανίζονται στις οικονομικές καταστάσεις κάθε δεδομένης διαχειριστικής χρήσης […]». Τέλος, στο άρθρο 4 της σύμβασης μεταξύ της Ελλάδας και της Γαλλίας για την αποφυγή της διπλής φορολογίας σε σχέση προς τον φόρο εισοδήματος, η οποία κυρώθηκε με το ν.δ. 4386/1964 (Α΄ 192), ορίζεται ότι «1. Τα κέρδη μιας επιχειρήσεως ενός των Συμβαλλομένων Κρατών δεν φορολογούνται ειμή εντός του Κράτους τούτου, εφ’ όσον η επιχείρησις δεν ασκεί βιομηχανικήν ή εμπορικήν δραστηριότητα εντός του ετέρου Συμβαλλομένου Κράτους δια μονίμου εν αυτώ εγκαταστάσεως. Εάν η επιχείρησις ασκή τοιαύτην δραστηριότητα, δύναται το έτερον Κράτος να επιβάλη φόρον επί των κερδών της επιχειρήσεως, αλλά μόνον επί εκείνων άτινα προέρχονται εκ της ως άνω μονίμου εγκαταστάσεως. 2. Εάν επιχείρησις ενός των Συμβαλλομένων Κρατών ασκή βιομηχανικήν ή εμπορικήν δραστηριότητα εντός του ετέρου Συμβαλλομένου Κράτους δια μονίμου εν αυτώ εγκαταστάσεως, τότε εις έκαστον των συμβαλλομένων Κρατών η μόνιμος εγκατάστασις θα θεωρήται ως πραγματοποιήσασα τα κέρδη εκείνα, άτινα υπολογίζεται ότι θα επραγματοποίει εάν ήτο διάφορος και ανεξάρτητος επιχείρησις ασχολουμένη εις την αυτήν ή παρομοίαν δραστηριότητα υπό παρομοίας ή αναλόγους συνθήκας και ενεργούσα τελείως ανεξαρτήτως από της επιχειρήσεως της οποίας αποτελεί μόνιμον εγκατάστασιν. 3. Κατά τον υπολογισμόν των κερδών μονίμου τινός εγκαταστάσεως, εκπίπτονται αι δαπάναι αι διατεθείσαι δια τους επιδιωκομένους υπό της μονίμου εγκαταστάσεως ταύτης σκοπούς, συμπεριλαμβανομένων των διοικητικών και διαχειριστικών εν γένει εξόδων, των πραγματοποιουμένων είτε εντός του Κράτους, όπου ευρίσκεται η μόνιμος αυτή εγκατάστασις, είτε αλλαχού».

3. Επειδή, όπως προκύπτει από την αναιρεσιβαλλόμενη απόφαση, η αναιρεσίβλητη, με έδρα στη Γαλλία και αντικείμενο τραπεζικές εργασίες, διατηρούσε, κατά τον κρίσιμο χρόνο, μόνιμη εγκατάσταση στην Ελλάδα (Λ. Κηφισίας 280, Χαλάνδρι Αττικής). Με την από 9.5.2001 δήλωση φορολογίας εισοδήματος οικονομικού έτους 2001 (χρήση 2000), που υπέβαλε στον Προϊστάμενο της Δ.Ο.Υ. ΦΑΕΕ Αθηνών, δήλωσε φορολογητέα καθαρά κέρδη από την μόνιμη εγκατάστασή της στην Ελλάδα 1.964.065.721 δραχμές. Προηγουμένως, από τα ακαθάριστα έσοδα της μόνιμης εγκατάστασής της εξέπεσε τα γενικά έξοδα διαχείρισης και διάφορα άλλα έξοδα, που πραγματοποιήθηκαν από την έδρα της επιχείρησής της στην αλλοδαπή και αφορούσαν και το υποκατάστημά της στην Ελλάδα, με τον προβλεπόμενο περιορισμό από το άρθρο 100 παρ. 2 του ΚΦΕ, ήτοι μέχρι 5% των εξόδων διοικητικής λειτουργίας που πραγματοποιήθηκαν στην Ελλάδα από την μόνιμη εγκατάστασή της. Κατ’ επίκληση δε του άρθρου 61 παρ. 5 του ΚΦΕ, διατύπωσε επιφύλαξη (με αύξοντα αριθμό 23808/9.5.2001), σύμφωνα με την οποία, κατά τον προσδιορισμό των καθαρών κερδών της μόνιμης εγκατάστασής της στην Ελλάδα, έπρεπε να εκπεσθεί το σύνολο των εκ δρχ. 354.589.079 δαπανών, οι οποίες διατέθηκαν από την έδρα της επιχείρησης στη Γαλλία για τους σκοπούς της μόνιμης εγκατάστασης στην Ελλάδα, κατ’ εφαρμογή του άρθρου 4 παρ. 3 της σύμβασης μεταξύ Ελλάδας και Γαλλίας για την αποφυγή της διπλής φορολογίας σε σχέση με τον φόρο εισοδήματος, και όχι μόνο το ποσό των 40.000.000 δραχμών, που αντιστοιχούσε στο ποσοστό που ορίζεται στο άρθρο 100 παρ. 2 του ΚΦΕ (σύνολο δαπανών 800.000.000 δρχ. x 5%). Επίσης, με την ίδια επιφύλαξη ζήτησε να της επιστραφεί φόρος εισοδήματος 202.699.203 δρχ. που, όπως ισχυρίσθηκε, κατέβαλε αχρεωστήτως με βάση την δήλωσή της. Η επιφύλαξη αυτή απορρίφθηκε από την φορολογική αρχή σιωπηρά, με την άπρακτη πάροδο τριμήνου από την υποβολή της. Με προσφυγή που άσκησε κατά της σιωπηρής απόρριψης της ως άνω επιφύλαξής της και αμφισβητώντας την εφαρμογή, στην περίπτωσή της, του προβλεπόμενου από τις προαναφερθείσες διατάξεις του ΚΦΕ ποσοστιαίου περιορισμού, η αναιρεσίβλητη υποστήριξε όσα είχε προβάλει και με την επιφύλαξή της σε σχέση με το ύψος των εκπεστέων δαπανών από τα ακαθάριστα έσοδα της μόνιμης εγκατάστασής της στην Ελλάδα. Επανέφερε δε το αίτημά της περί επιστροφής του, κατά τους ισχυρισμούς της, αχρεωστήτως καταβληθέντος φόρου εισοδήματος 202.699.203 δρχ., ζητώντας, ειδικότερα, την ακύρωση της σιωπηρής απόρριψης της επιφύλαξής της, την αποδοχή της τελευταίας και την νέα εκκαθάριση του φόρου της δήλωσής της. Με την πρωτόδικη απόφαση έγινε δεκτό ότι οι διατάξεις της παρ. 3 του άρθρου 4 της ελληνογαλλικής σύμβασης δεν καταργήθηκαν, ως ειδικές, με τις νεότερες διατάξεις της παρ. 2 του άρθρου 100 του ν. 2238/1994 και ότι, επομένως, «και μετά την ισχύ του ως άνω άρθρου 100 παρ. 2 του 
ν. 2238/1994, προκειμένου να γίνει έκπτωση εξόδων από τα ακαθάριστα έσοδα επιχείρησης της Γαλλίας, η οποία έχει μόνιμη εγκατάσταση στην Ελλάδα και να εξευρεθούν τα καθαρά κέρδη της επιχείρησης αυτής στην Ελλάδα, είτε τα έξοδα αυτής πραγματοποιήθηκαν στην Ελλάδα, είτε εκτός αυτής, πρέπει κατ’ αρχήν να εξετασθεί αν τα έξοδα αυτά πραγματοποιούνται για τους σκοπούς της μόνιμης εγκατάστασης. Αν υφίσταται η προϋπόθεση αυτή, τα έξοδα εκπίπτονται από τα ακαθάριστα έσοδα της μόνιμης εγκατάστασης ανεξάρτητα από το ύψος τους, χωρίς τον τιθέμενο από τη διάταξη της παρ. 2 του άρθρου 100 περιορισμό ως προς το ανώτατο όριο εκπτώσεως του εκεί αναφερόμενου είδους εξόδου». Ακολούθως, κατόπιν της ερμηνείας αυτής, το διοικητικό πρωτοδικείο έκρινε ότι η αναιρεσίβλητη εδικαιούτο «να εκπέσει, για το κρίσιμο οικονομικό έτος, από τα ακαθάριστα έσοδα της μόνιμης εγκατάστασής της στην Ελλάδα τα έξοδα διοικήσεως αυτής, χωρίς τον ως άνω ποσοστιαίο περιορισμό, εφόσον και καθ’ ο μέρος αυτά πραγματοποιήθηκαν, είτε στην Ελλάδα είτε εκτός αυτής, για τους σκοπούς της μόνιμης εγκαταστάσεώς της στην Ελλάδα» και ότι, επομένως, μη νομίμως η φορολογική αρχή αρνήθηκε, άνευ ετέρου, την έκπτωση. Περαιτέρω, το διοικητικό πρωτοδικείο δέχθηκε ότι εν όψει του ότι με την προσφυγή άγεται ενώπιόν του «μόνο το θέμα της εφαρμογής ή μη του ως άνω ποσοστιαίου περιορισμού ως προς το ύψος των κατά τον προσδιορισμό των καθαρών κερδών της [αναιρεσίβλητης] εκπεστέων δαπανών της, το αίτημα για επιστροφή φόρου ποσού 202.699.203 δρχ., το οποίο η [αναιρεσίβλητη] κατέβαλε για το κρίσιμο οικονομικό έτος λόγω του προσδιορισμού των καθαρών κερδών της χωρίς την έκπτωση όλων των εξόδων διοικήσεώς της, τα οποία πραγματοποιήθηκαν είτε στην Ελλάδα είτε εκτός αυτής, δεν είναι δυνατό να γίνει δεκτό, καθ’ όσον συναρτάται με την κρίση εάν πράγματι οι ως άνω δαπάνες αφορούν και κατά ποιο μέρος την πραγματοποίηση των σκοπών της μόνιμης εγκατάστασης της [αναιρεσίβλητης] στην Ελλάδα, θέμα το οποίο εκφεύγει των ορίων» της προσφυγής. Κατόπιν τούτου, το διοικητικό πρωτοδικείο έκανε εν μέρει δεκτή την προσφυγή, ακύρωσε την σιωπηρή αρνητική απάντηση, έκανε δεκτή την επιφύλαξη και διέταξε να διενεργηθεί, κατόπιν φορολογικού ελέγχου των κατά τον προσδιορισμό των καθαρών κερδών της αναιρεσίβλητης εκπεστέων δαπανών της, κατά το μέρος κατά το οποίο αφορούν την πραγματοποίηση σκοπών της μόνιμης εγκατάστασής της στην Ελλάδα, νέα εκκαθάριση του φόρου εισοδήματός της για το οικονομικό έτος 2001 και να επιστραφεί σε αυτήν το ποσό του φόρου το οποίο τυχόν καταβλήθηκε χωρίς να οφείλεται. Κατά της πρωτοβάθμιας απόφασης ασκήθηκαν εκατέρωθεν εφέσεις. Η έφεση του Δημοσίου, με την οποία προβλήθηκε, μεταξύ άλλων, ότι εφαρμοστέες εν προκειμένω ήταν οι διατάξεις του άρθρου 100 παρ. 2 του ΚΦΕ, απορρίφθηκε από το διοικητικό εφετείο με την 2057/2005 απόφασή του· στη συνέχεια, απορριπτέα κρίθηκε από το Δικαστήριο (ΣτΕ 1290/2017) και η αντίστοιχη αίτηση αναιρέσεως του Δημοσίου.

4. Επειδή, εξάλλου, με την από 27.12.2004 έφεσή της, η αναιρεσίβλητη ζήτησε την εξαφάνιση της προαναφερθείσας 14015/2003 πρωτόδικης απόφασης, κατά το κεφάλαιό της, με το οποίο εξάρτησε την διενέργεια νέας εκκαθάρισης του φόρου εισοδήματός της και την επιστροφή σε αυτήν φόρου 202.699.203 δραχμών, από τον προηγούμενο φορολογικό έλεγχο των σκοπών των επίμαχων δαπανών, ύψους 354.589.059 δραχμών. Με την εν προκειμένω προσβαλλόμενη απόφασή του 2058/2005, το διοικητικό εφετείο δέχθηκε εν μέρει την έφεση της αναιρεσίβλητης, με την σκέψη ότι «[…] εφόσον η επιτηδευματίας δεν επιφυλάχθηκε ως προς το ύψος των εκπεστέων […] δαπανών, ούτε για το αν πράγματι οι επίμαχες δαπάνες πραγματοποιήθηκαν για τους σκοπούς της μόνιμης εγκατάστασής της στην Ελλάδα, το σύνολο των δαπανών αυτών εκ δραχμών 354.589.079 αποτελεί, ύστερα από την αποδοχή της κρίσιμης επιφύλαξης, οικονομικό δεδομένο της φορολογικής της δήλωσης. Με έρεισμα δε το δεδομένο αυτό έπρεπε, σύμφωνα με τις διατάξεις του άρθρου 61 παρ. 5 του ΚΦΕ, να διαταχθεί η νέα εκκαθάριση του φόρου εισοδήματος, χωρίς προηγούμενο φορολογικό έλεγχο του σκοπού πραγματοποίησης των εν λόγω δαπανών [...]».

5. Επειδή, με την κρινόμενη αίτηση αναιρέσεως το Δημόσιο προβάλλει ότι η ανωτέρω κρίση της εφετειακής απόφασης είναι πλημμελώς, άλλως ανεπαρκώς, αιτιολογημένη, διότι, κατά τα άρθρα 79 παρ. 1 και 145 παρ. 1 του Κώδικα Διοικητικής Δικονομίας σε συνδυασμό με το άρθρο 4 παρ. 3 της προαναφερθείσας Ελληνογαλλικής σύμβασης, το διοικητικό εφετείο, προκειμένου να διερευνήσει αν συντρέχει περίπτωση φορολογικής απαλλαγής ή έκπτωσης, όφειλε, κατά το αναιρεσείον, να «[…] κρίνει κατ’ ουσίαν περί της συνδρομής ή μη των λοιπών νομίμων προϋποθέσεων, εν όψει των προσκομισθέντων από τον φορολογούμενο αποδεικτικών στοιχείων, εκδίδοντας προς τούτο, εάν παρίσταται ανάγκη, και προδικαστική απόφαση [...]»· όπως περαιτέρω διατείνεται το αναιρεσείον, το διοικητικό εφετείο όφειλε να ερευνήσει αν οι επίδικες δαπάνες ήταν παραγωγικές και εάν στηρίζονταν, και σε ποιά, νόμιμα δικαιολογητικά έγγραφα, ώστε να αποδεικνύεται ότι όντως πραγματοποιήθηκαν για τους σκοπούς της μόνιμης εγκατάστασης της αναιρεσίβλητης στην Ελλάδα και αφορούσαν έξοδα διαχείρισης και διοίκησης. Ο λόγος αυτός πρέπει να απορριφθεί. Και τούτο διότι, όπως προκύπτει από τα πραγματικά περιστατικά που παρέθεσε και δέχθηκε το διοικητικό εφετείο, σε συνδυασμό με τα διαδικαστικά έγγραφα της υπόθεσης, η αμφισβήτηση και η εντεύθεν διαφορά περιορίστηκε στη διάγνωση του εάν, βάσει των κειμένων διατάξεων, η αναιρεσίβλητη εταιρεία εδικαιούτο να εκπέσει από τα ακαθάριστα έσοδα της μόνιμης εγκατάστασής της στην Ελλάδα το σύνολο των δαπανών που πραγματοποίησε, κατά την κρινόμενη διαχειριστική περίοδο (2000), στην Γαλλία για τους σκοπούς αυτής της μόνιμης εγκατάστασης. Συνεπώς, το δικαστήριο της ουσίας δεν είχε εξουσία να προβεί σε έρευνα του εάν συντρέχουν ή όχι εν προκειμένω και οι λοιπές προϋποθέσεις, οι οποίες προβλέπονται στις ανωτέρω διατάξεις, και οι οποίες όμως δεν αποτέλεσαν αντικείμενο αμφισβήτησης (πρβλ. ΣτΕ 3450/2005, πρβλ. ΣτΕ 1154/2004 7μ., 1877/2009, 1688/2014).

6. Επειδή, μη προβαλλομένου άλλου λόγου αναιρέσεως, η κρινόμενη αίτηση πρέπει να απορριφθεί στο σύνολό της.

Δ ι ά τ α ύ τ α

Απορρίπτει την αίτηση.

Επιβάλλει στο Δημόσιο την δικαστική δαπάνη της αναιρεσίβλητης, η οποία ανέρχεται σε τετρακόσια εξήντα (460) ευρώ.

Η διάσκεψη έγινε στην Αθήνα στις 22 Μαρτίου 2018

Ο Προεδρεύων ΑντιπρόεδροςΗ Γραμματέας

Ι. Β. ΓράβαρηςΚ. Κεχρολόγου

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2021.

Ο Πρόεδρος του Β´ ΤμήματοςΗ Γραμματέας του Β´ Τμήματος

Μ. ΠικραμένοςΑν. Ζυγουρίτσα

./.
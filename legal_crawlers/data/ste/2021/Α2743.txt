Α2743/2021
Β' Τμήμα
Απόφαση
31/12/2021
Αίτηση αναιρέσεως
Ε2264/2014
Πενταμελής
ECLI:EL:COS:2021:1231A2743.14E2264
******
******

Λ.Κ.(m)

Αριθμός 2743/2021

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Β΄

Συνεδρίασε δημόσια στο ακροατήριό του στις 22 Σεπτεμβρίου 2021, με την εξής σύνθεση: Μ. Πικραμένος, Αντιπρόεδρος, Πρόεδρος του Β΄ Τμήματος, Π. Τσούκας, Φρ. Γιαννακού, Σύμβουλοι, Ι. Ρόκας, Αγγ. Χαϊδά, Πάρεδροι. Γραμματέας η Αν. Ζυγουρίτσα, Γραμματέας του Β΄ Τμήματος.

Για να δικάσει την από 4 Ιουνίου 2014 αίτηση:

της ανώνυμης εταιρείας με την επωνυμία «Π..Γενικές Κατασκευές-Εκμεταλλεύσεις Ακινήτων και Ξενοδοχειακές-Τουριστικές Επιχειρήσεις, Ανώνυμος Εταιρεία – Διαφημιστική – Εμπόριο Χημικών και Οικοδομικών Ειδών» και τον διακριτικό τίτλο «PINELOPI R.S.A.», που εδρεύει στην Αθήνα (Πατησίων 88-90), η οποία παρέστη με τον δικηγόρο Χαράλαμπο Χρυσανθάκη (Α.Μ. 11855), που τον διόρισε με πληρεξούσιο και ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του,

κατά του Υπουργού Οικονομικών, ο οποίος παρέστη με την Αναστασία Βασιλείου, Πάρεδρο του Νομικού Συμβουλίου του Κράτους.

Με την αίτηση αυτή η αναιρεσείουσα εταιρεία επιδιώκει να αναιρεθεί η υπ’ αριθμ. 2474/2013 απόφαση του Διοικητικού Εφετείου Πειραιώς.

Η εκδίκαση άρχισε με την ανάγνωση της εκθέσεως του εισηγητή, Παρέδρου Ι. Ρόκα.

Κατόπιν το δικαστήριο άκουσε την εκπρόσωπο του Υπουργού, η οποία ζήτησε την απόρριψη της υπό κρίση αιτήσεως.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινομένης αίτησης έχει καταβληθεί το νόμιμο παράβολο (σειρά Α΄: 3861710, 1343159,-160/2014 ειδικά έντυπα παραβόλου).

2. Επειδή, με την κρινόμενη αίτηση, ζητείται η αναίρεση της υπ’ αριθμ. 2474/2013 αποφάσεως του Διοικητικού Εφετείου Πειραιώς, με την οποία απερρίφθη η προσφυγή της αναιρεσείουσας, μετά από παραπομπή, στο δικάσαν Δικαστήριο, ως καθ’ ύλην αρμόδιο, σύμφωνα με το άρθρο 13 του ν. 3900/2010, με την 58/2011 παραπεμπτική απόφαση του Τριμελούς Διοικητικού Πρωτοδικείου Πειραιά (Τμήμα 3ο, διαδικασία 126Α). Με την προσφυγή αυτή, η αναιρεσείουσα ανώνυμη εταιρία ζήτησε την ακύρωση του 4834/17.12.2003 φύλλου ελέγχου φόρου εισοδήματος, διαχειριστικής περιόδου από 1.6.1993 έως 30.6.1994 εκδοθέντος από τον Προϊστάμενο του Περιφερειακού Ελεγκτικού Κέντρου (Π.Ε.Κ.) Πειραιά, με το οποίο επιβλήθηκε σε βάρος της διαφορά κύριου φόρου εισοδήματος μεταξύ δήλωσης και ελέγχου, ποσού 111.321.866 δραχμών, ήδη 326.696,60 ευρώ, καθώς και πρόσθετος φόρος ύψους 166.482.799 δρχ., ήδη 488.577,55 ευρώ, λόγω υποβολής ανακριβούς δηλώσεως για την πιο πάνω διαχειριστική περίοδο.

3. Επειδή, κατά τα παγίως κριθέντα, οι διατάξεις της παρ. 3 του άρθρου 53 του π.δ. 18/1989 (Α΄ 8), όπως αυτή αντικαταστάθηκε με το άρθρο 12 παρ. 1 του ν. 3900/2010 (Α΄ 213), κατά το μέρος που επιβάλλουν περιορισμούς στην άσκηση της αίτησης αναιρέσεως, δεν αντίκεινται στο άρθρο 95 παρ. 1 περ. β του Συντάγματος, με το οποίο κατοχυρώνεται η αναιρετική αρμοδιότητα του Συμβουλίου της Επικρατείας, όπως, μάλιστα, η διάταξη αυτή ισχύει μετά την αναθεώρησή της, διότι, εν όψει της επιφυλάξεως υπέρ του νόμου που περιέχεται σε αυτήν, αλλά και στην παρ. 4 του ιδίου άρθρου, δεν κωλύεται ο κοινός νομοθέτης να θεσπίζει, επί τη βάσει αντικειμενικών και απροσώπων κριτηρίων, δικονομικές προϋποθέσεις που περιορίζουν το παραδεκτό της αιτήσεως αναιρέσεως. Οι συγκεκριμένες, μάλιστα, διατάξεις στοχεύουν στην ανάγκη αποσυμφόρησης του Συμβουλίου της Επικρατείας από μεγάλο όγκο αναιρετικών υποθέσεων που είτε είναι μικρού χρηματικού αντικειμένου, είτε θέτουν νομικά ζητήματα τα οποία έχουν ήδη επιλυθεί, προκειμένου να εξυπηρετηθεί ο προορισμός αυτού ως ανωτάτου διοικητικού δικαστηρίου και να επιτευχθεί μεγαλύτερη ταχύτητα στην απονομή της διοικητικής δικαιοσύνης, την στιγμή, άλλωστε, που υφίσταται τελεσίδικη κρίση του δικαστηρίου της ουσίας και διαφυλάσσεται έτσι το κατά το άρθρο 20 παρ. 1 του Συντάγματος δικαίωμα παροχής έννομης προστασίας. Εξ άλλου, κατά το μέρος που για το παραδεκτό της αιτήσεως αναιρέσεως οι διατάξεις αυτές απαιτούν ειδικότερα την υποχρέωση προβολής ισχυρισμών περί ελλείψεως νομολογίας του Συμβουλίου της Επικρατείας ή περί αντιθέσεως της προσβαλλομένης προς την νομολογία του, θεσπισθείσες εν όψει του ότι, κατά την οικεία αιτιολογική έκθεση, βασικός σκοπός του ανωτάτου δικαστηρίου είναι η ενότητα της νομολογίας και, εν τέλει, η ασφάλεια δικαίου στοχεύουν, κατά τα ανωτέρω, στον περιορισμό του αριθμού των αιτήσεων αναιρέσεως, δεν αποκλείουν, όμως, μεταστροφή της νομολογίας του αν το Συμβούλιο της Επικρατείας είτε κατόπιν ασκήσεως αιτήσεως αναιρέσεως υπέρ του νόμου είτε κατόπιν τηρήσεως της διαδικασίας του άρθρου 1 του 
ν. 3900/2010 κρίνεται, λόγω π.χ. μεταβολής των συνθηκών, επιβάλλεται μια τέτοια μεταστροφή. Εν όψει τούτων, οι ανωτέρω διατάξεις, με το περιεχόμενο αυτό, δεν αντίκεινται στις διατάξεις των άρθρων 20 παρ. 1, 26 και 93 και 25 του Συντάγματος (ΣτΕ 1727, 533, 439/2018, 558-562, 587-8, 568/2017, 2561, 1370-1/2016, 3375-4/2011 7μ. κ.ά., βλ. επίσης αποφάσεις του Ευρωπαϊκού Δικαστηρίου των Δικαιωμάτων του Ανθρώπου: α) της 2.6.2016, 18880/15, Παπαϊωάννου κατά Ελλάδος, β) της 19.12.1997, 155/1996/774/975, Brualla Gomez de la Torre κατά Ισπανίας, γ) της 4.9.2003, 72267/01, Παναγιώτα Βελή-Μακρή και λοιποί κατά Ελλάδος). Συνεπώς, τα περί του αντιθέτου προβαλλόμενα πρέπει να απορριφθούν ως αβάσιμα.

4. Επειδή, κατά την έννοια του άρθρου 53 παρ. 3, όπως αντικαταστάθηκε με τα άρθρα 12 παρ. 1 του ν. 3900/2010 (Α΄ 213) και 15 παρ. 2 του ν. 4446/2016 (Α΄ 240), και 4 του π.δ. 18/1989 (Α΄ 8), για το παραδεκτό αιτήσεως αναιρέσεως με αντικείμενο υπερβαίνον το ποσό των 40.000 ευρώ πρέπει να προβάλλεται από τον διάδικο με συγκεκριμένους ισχυρισμούς στο εισαγωγικό δικόγραφο ότι η κρίση της αναιρεσιβαλλομένης αποφάσεως επί συγκεκριμένου νομικού ζητήματος, ήτοι επί ζητήματος ερμηνείας διατάξεως νόμου ή γενικής αρχής του ουσιαστικού ή δικονομικού δικαίου, δυναμένης να έχει γενικότερη εφαρμογή, η οποία (ερμηνεία) είναι κρίσιμη για την επίλυση της ενώπιον του Δικαστηρίου αγομένης διαφοράς, έρχεται σε αντίθεση προς νομολογία του Συμβουλίου της Επικρατείας ή άλλου ανωτάτου δικαστηρίου ή προς ανέκκλητη απόφαση διοικητικού δικαστηρίου είτε ότι δεν υφίσταται σχετική νομολογία του Συμβουλίου της Επικρατείας (ΣτΕ 1405/2017 επταμ., 4040/2015, 3969/2014). Ως τέτοια νομολογία νοείται η διαμορφωθείσα επί αυτού τούτου του κρίσιμου νομικού ζητήματος και όχι επί αναλόγου ή παρομοίου (βλ. ΣτΕ 3135/2014 7μ., 4163/2012 7μ. κ.ά.). Εξάλλου, η αντίθεση σε υπάρχουσα νομολογία ή η έλλειψη νομολογίας πρέπει να μην αναφέρεται σε ζητήματα αιτιολογίας, εκτιμήσεως των αποδείξεων ή εσφαλμένης υπαγωγής στον εφαρμοστέο κανόνα δικαίου, συνδεόμενα με το πραγματικό της εκάστοτε κρινόμενης υποθέσεως, αλλά να αφορά αποκλειστικά στην ερμηνεία διατάξεως νόμου ή γενικής αρχής, δυναμένης να έχει γενικότερη εφαρμογή, ανεξαρτήτως εάν αυτή η ερμηνεία διατυπώνεται στη μείζονα ή στην ελάσσονα πρόταση του δικανικού συλλογισμού της αναιρεσιβαλλόμενης απόφασης (ΣτΕ 1405/2017 επταμ., 2560, 1341/2020, 434/2020, κ.ά.).

5. Επειδή, η υπό κρίση αίτηση ασκήθηκε στις 5.6.2014, υπό την ισχύ του ν. 3900/2010, το δε ποσό της διαφοράς είναι ανώτερο από 40.000 ευρώ [βλ. το από 30.000/2014 σημείωμα προσδιορισμού διαφοράς της αρμόδιας φορολογικής αρχής (ΔΟΥ ΦΑΕ Πειραιά)], σύμφωνα με το οποίο το ποσό της διαφοράς ανέρχεται σε 326.696,60 ευρώ).

6. Επειδή, από την αναιρεσιβαλλόμενη απόφαση και τα λοιπά διαδικαστικά έγγραφα, προκύπτουν, τα εξής: Η αναιρεσείουσα ανώνυμη εταιρία συστάθηκε το έτος 1971 (ΦΕΚ 1663/6.11.1971, Τεύχος Α.Ε. και Ε.Π.Ε.) και κατά τον κρίσιμο χρόνο είχε έδρα στο Δήμο Ελληνικού Αττικής. Η εταιρία αυτή τηρεί βιβλία τρίτης κατηγορίας του Κώδικα Βιβλίων και Στοιχείων και κατά τις χρήσεις 1992 έως 1998 (διαχειριστικές περίοδοι από 1.7.1992 έως 30.6.1998) είχε ως αντικείμενο εργασιών την παραγωγή καλλυντικών και την εμπορία καλλυντικών παραγωγής τρίτων, καθώς και τις προμήθειες από οίκους εσωτερικού. Με την 1827/1999 απόφαση του Πολυμελούς Πρωτοδικείου Αθηνών, η οποία δημοσιεύθηκε στις 19.11.1999, η αναιρεσείουσα κηρύχθηκε σε κατάσταση πτωχεύσεως και λύθηκε, με ημερομηνία παύσης πληρωμών την 10.5.1999, ενώ με την 427/2000 απόφαση του ίδιου δικαστηρίου ορίστηκε οριστικός σύνδικος της πτώχευσης της πιο πάνω εταιρίας. Περαιτέρω, η ως άνω επιχείρηση και οι πιστωτές της κατέληξαν στην από 30.11.2000 συμφωνία κατ’ άρθρο 44 του ν. 1892/1990, για την ικανοποίηση των απαιτήσεων των τελευταίων, όπως οι εν λόγω απαιτήσεις εμφανίζονταν στα επίσημα βιβλία της εταιρίας και στον, από 19.11.1999, τελευταίο πριν από την πτώχευση της επιχείρησης αυτής ισολογισμό της, σύμφωνα με τον οποίο οι απαιτήσεις του Ελληνικού Δημοσίου ανέρχονταν συγκεκριμένα στο ποσό των 16.321.591 δραχμών. Στη συνέχεια, ύστερα από αίτηση της αναιρεσείουσας, η εν λόγω συμβιβαστική συμφωνία περί ρυθμίσεως και περιορισμού χρεών, πλην του όρου αυτής που αφορά τον περιορισμό των απαιτήσεων των ασφαλιστικών οργανισμών σε ποσοστό 40%, επικυρώθηκε με την 4246/24.5.2001 αμετάκλητη απόφαση του Εφετείου Αθηνών. Ειδικότερα, με την ως άνω απόφαση του πολιτικού δικαστηρίου, που δέχθηκε την αίτηση της αναιρεσείουσας και απέρριψε την από 17.4.2001 κύρια παρέμβαση του Ελληνικού Δημοσίου και της Δ.Ο.Υ. Φ.Α.Ε. Πειραιά, με την οποία ζητούνταν η απόρριψη της εν λόγω αίτησης της εταιρίας, επικυρώθηκε συγκεκριμένα μόνο η αναφερόμενη στο σκεπτικό της απόφασης «συμφωνία», με την οποία, σχετικώς με τα χρέη της αναιρεσείουσας προς τους πιστωτές της μέχρι την 19.11.1999, συνομολογήθηκαν τα εξής που αναφέρονται στην παραπάνω δικαστική απόφαση, δηλαδή: «1) Περιορίζονται οι απαιτήσεις των συμβληθέντων πιστωτών και δη α) των μισθωτών σε ποσοστό 71,417%, β) της ΑΛΦΑ Τράπεζας Α.Ε. σε ποσοστό 87,264% και γ) όλων των υπολοίπων σε ποσοστό 23%. Τα ανωτέρω ποσά θα εισπράξουν στο ακέραιο ατόκως: α) οι μεν εργαζόμενοι της επιχείρησης (υπό Α ανωτέρω συμβαλλόμενοι) εντός τριών (3) μηνών από της δημοσιεύσεως της αποφάσεως του αρμοδίου Δικαστηρίου της επικυρούσης την σχετικήν παρούσαν συμφωνίαν ρυθμίσεως των χρεών, την προβλεπομένην από το άρθρο 44 του ν. 1892/1990, β) η Τράπεζα (υπό Β ως άνω συμβαλλόμενη) εντός δέκα (10) ημερών από της δημοσιεύσεως της επικυρούσης την παρούσαν συμφωνίαν ρυθμίσεως των χρεών αποφάσεως του Εφετείου Αθηνών, και γ) πάντες οι λοιποί συμβαλλόμενοι, εταιρείες και φυσικά πρόσωπα, εντός χρονικού διαστήματος δύο (2) ετών και σε τέσσερις (4) ισόποσες εξαμηνιαίες δόσεις από της δημοσιεύσεως της αποφάσεως του αρμοδίου Δικαστηρίου της επικυρούσης την παρούσαν συμφωνία ρυθμίσεως των χρεών, δηλαδή ποσό ίσο με το ένα τέταρτο (1/4) του άνω ορισθέντος δι’ έκαστον συμβαλλόμενον καταβλητέον ποσόν θα καταβληθεί στο τέλος του πρώτου εξαμήνου από της δημοσιεύσεως της άνω σχετικής δικαστικής απόφασης, δεύτερον ποσόν ίσον με το ένα τέταρτο (1/4) του αυτού καταβλητέου ποσού θα καταβληθεί στο τέλος του 12ου μηνός από της δημοσιεύσεως της αυτής δικαστικής αποφάσεως, τρίτον ποσόν ίσον με το ένα τέταρτο (1/4) του αυτού καταβλητέου ποσού εις το τέλος του 18ου μηνός από της δημοσιεύσεως της άνω δικαστικής αποφάσεως και τέταρτο και τελευταίο ποσό ίσον επίσης με το ένα τέταρτο (1/4) του καταβλητέου ποσού θα καταβληθεί εις το τέλος του 24ου μηνός από της δημοσιεύσεως της αυτής δικαστικής αποφάσεως. 2) Υπό την επιφύλαξη των παρακάτω προβλεπομένων (υπό 3) απαιτήσεις όλων των λοιπών πιστωτών ανεξάρτητα από την ιδιότητά των (εμπραγμάτως ασφαλισμένοι, προνομιούχοι, απλοί εγχειρόγραφοι κ.λπ.), κατά της επιχείρησης «Χ.Κ. Ανώνυμος Εταιρεία Βιομηχανίας και Εμπορίας Καλλυντικών, Φαρμακευτικών και Χημικών Προϊόντων, Γενικών Κατασκευών και Ξενοδοχειακών Επιχειρήσεων» και γενικώς απαιτήσεις οιουδήποτε πιστωτού της επιχείρησης και από οποιαδήποτε αιτία και αν προέρχονται αυτές, και ανεξάρτητα αν οι απαιτήσεις αυτές βεβαιώθηκαν με τελεσίδικη ή αμετάκλητη απόφαση, που γεννήθηκαν έως 19/11/1999, περιορίζονται σε ποσοστό δέκα τοις εκατό (10%) της κυρίας απαιτήσεως, χωρίς προσαυξήσεις και τόκους από 19/11/1999 και μέχρι ατόκου εξοφλήσεως. Κυρία απαίτηση επί της οποίας θα υπολογιστεί το ποσοστό αυτό συμβιβασμού, νοείται αυτή που αναγράφεται στα βιβλία της εταιρείας και απεικονίζεται στον προαναφερθέντα πίνακα (πίνακας πιστωτών – υποχρεώσεων της 19/11/1999) και στον επίσης προαναφερθέντα ισολογισμό. 3) Οι υποχρεώσεις του Ελληνικού Δημοσίου και των Ασφαλιστικών Οργανισμών θα καλυφθούν και θα ικανοποιηθούν κατά ποσοστό σαράντα επί τοις εκατό (40%) και τούτο ατόκως, λαμβανομένης υπ’ όψιν ως υποχρεώσεως της επιχείρησης έναντι αυτών εκείνης, η οποία αναγράφεται ως οριστική υποχρέωση εις τον ισολογισμό πτωχεύσεως της εταιρείας μετά τον διενεργηθέντα έλεγχο του ορκωτού λογιστού και εις τον προαναφερθέντα πίνακα πιστωτών – υποχρεώσεων της 19-11-1999 που αναφέρονται ανωτέρω, μη λαμβανομένων υπ’ όψιν τυχόν προστίμων, προσαυξήσεων και λοιπών επιβαρύνσεων, επιδίκων ή μη, που δεν εμφανίζονται στον συνταχθέντα ισολογισμό πτωχεύσεως. Ειδικά για τους Οργανισμούς Κοινωνικής Ασφάλισης, κυρίας και επικουρικής, κατ’ εφαρμογήν της διάταξης της παρ. 1 του άρθρου 44 του ν. 1892/1990, η οποία προστέθηκε με το άρθρο 4 του ν. 2556/1997 προβλέπεται η κάλυψη των οφειλομένων εισφορών προς αυτούς. Εις εφαρμογή της άνω τροποποιηθείσης διατάξεως, ο πλειοψηφών μέτοχος δεσμεύεται και αναλαμβάνει την υποχρέωση, προ της συζητήσεως εις το αρμόδιο Εφετείο του παρόντος Πρακτικού, να εκδώσει εγγυητική επιστολή ισόποση του προτεινομένου με τον παρόντα συμβιβασμό ποσού, ήτοι 40% της αναγραφομένης υποχρεώσεως, όπως αυτή αναφέρεται στον συνταχθέντα και συνυποβαλλόμενο ανωτέρω αναφερόμενο ισολογισμό πτωχεύσεως 19/11/1999 και στη στήλη του παθητικού «Υποχρεώσεις» και στον επίσης ανωτέρω εις το παρόν αναφερόμενο πίνακα Υποχρεώσεων, και σε κάθε περίπτωση σύμφωνα με την αληθή έννοια της διατάξεως της παρ. 1 άρθρ. 44 ν. 1892/1990 ως προσετ. με άρθρ. 4 
ν. 2556/97. 4) Τα συνομολογούμενα ποσοστά αυτά συμβιβασμού του 10% και 40% των μη συμβληθέντων και εις τον ως άνω αναφερόμενο ισολογισμό και πίνακα πιστωτών – υποχρεώσεων περιλαμβανομένων θα καταβληθούν επίσης ατόκως ως εξής: α) οι απαιτήσεις του Δημοσίου και όλων των ασφαλιστικών οργανισμών ως αυτές ρυθμίζονται με το παρόν εις ποσοστόν 40% θα καταβληθούν εντός τριάντα (30) μηνών από της δημοσιεύσεως της επικυρούσης το παρόν εφετειακής αποφάσεως και σε δώδεκα (12) ισόποσες διμηνιαίες δόσεις καταβλητέες μετά την παρέλευσιν έξι (6) μηνών από της δημοσιεύσεως της ως άνω δικαστικής αποφάσεως, ήτοι 1η δόσις θα είναι καταβλητέα εις το τέλος του 8ου μηνός από της χρονολογίας της δημοσιεύσεως της δικαστικής αποφάσεως, η 2α δόσις εις το τέλος του 10ου μηνός από της χρονολογίας αυτής και ούτω καθ’ εξής μέχρι της καταβολής της 12ης και τελευταίας δόσεως εις το τέλος του 30ου μηνός από της δημοσιεύσεως της εφετειακής αποφάσεως περί επικυρώσεως του παρόντος Πρακτικού Συμβιβασμού και β) οι απαιτήσεις όλων των άλλων πιστωτών που ρυθμίζονται κατά το παρόν εις ποσοστόν δέκα επί τοις εκατό θα καταβληθούν εντός τριών (3) εργασίμων ημερών από της παρελεύσεως δύο (2) ετών από της δημοσιεύσεως της επικυρούσης το παρόν πρακτικό εφετειακής αποφάσεως και υπό τον όρον εγγράφου γνωστοποιήσεως της απαιτήσεώς των εις την εταιρείαν εντός της ως άνω προθεσμίας και τουλάχιστον προ δύο (2) μηνών από της λήξεως της διετούς αυτής προθεσμίας, εάν όμως η γνωστοποίηση αυτή γίνει μετά την παρέλευση της άνω ετησίας προθεσμίας, τότε η καταβολή του άνω περιοριζομένου ποσοστού της απαιτήσεως θα καταβάλλεται εντός έξι (6) μηνών από της γνωστοποιήσεως αυτής και υπό τον όρον νομικής ισχύος της απαιτήσεως. ...». Μετά από την απόφαση αυτή, κατ’ άρθρο 45 παρ. 7 του ν 1892/1990 ανακλήθηκε αυτοδίκαια η κήρυξη της αναιρεσείουσας σε κατάσταση πτώχευσης και, ως συνέπεια, αναβίωσε η ανώνυμη αυτή εταιρία, η δε γενική συνέλευση των μετόχων της, με την από 28.9.2001 απόφασή της, ενέκρινε τροποποίηση του καταστατικού της επιχείρησης, στο οποίο, πλέον, η επωνυμία της αναβιώσασας επιχείρησης μετετράπη σε «Π.. Γενικές Κατασκευές-Εκμεταλλεύσεις Ακινήτων και Ξενοδοχειακές – Τουριστικές Επιχειρήσεις, Ανώνυμος Εταιρεία – Διαφημιστική – Εμπόριο Χημικών και Οικοδομικών Ειδών». Ακολούθως, μετά από τακτικό φορολογικό έλεγχο, ο οποίος χώρησε δυνάμει της 134Τ/30.10.2003 εντολής ελέγχου, ο Προϊστάμενος του Π.Ε.Κ. Πειραιά εξέδωσε το 4834/17.12.2003 φύλλο ελέγχου φόρου εισοδήματος, χρήσης από 1.6.1993 έως 30.6.1994, με το οποίο προσδιορίστηκαν τα καθαρά κέρδη της προσφεύγουσας κατά την ένδικη διαχειριστική περίοδο σε 279.566.521 δραχμές ήδη 820.444,67 ευρώ, και επιβλήθηκε σε βάρος της διαφοράς κύριου φόρου εισοδήματος μεταξύ δήλωσης και ελέγχου, ποσού 111.321.866 δραχμών, καθώς και πρόσθετος φόρος ύψους 166.482.799 δρχ. (δηλαδή σε ποσοστό 100% για τον έως 1.000.000 δρχ. κύριο φόρο και σε ποσοστό 150% για τον λοιπό ύψους 110.321.866 δρχ. κύριο φόρο), λόγω υποβολής ανακριβούς δηλώσεως για την πιο πάνω διαχειριστική περίοδο. Στη συνέχεια, μετά από την άσκηση της κρινόμενης προσφυγής, συντάχθηκε η 2520/19.4.2004 πράξη ταμειακής βεβαίωσης της Δ.Ο.Υ. Φ.Α.Ε. Πειραιά, με την οποία βεβαιώθηκε σε στενή έννοια ποσοστό 25% του συνολικά καταλογισθέντος με το πιο πάνω φύλλο ελέγχου φόρου και συγκεκριμένα ποσό 203.818,00 ευρώ. Κατά δε της ως άνω πράξης ταμειακής βεβαίωσης η προσφεύγουσα εταιρία άσκησε την από 26.5.2004 ανακοπή, για την οποία εκδόθηκε η 2108/2004 απόφαση του Μονομελούς Διοικητικού Πρωτοδικείου Πειραιά, που κατήργησε τη δίκη λόγω του ότι το βεβαιωθέν χρέος διαγράφηκε ολοσχερώς και ότι κατά τη δίκη ενώπιον του ως άνω δικαστηρίου είχε εκλείψει το αντικείμενο της ασκηθείσας ενώπιόν του πιο πάνω ανακοπής. Στο συμπέρασμά του αυτό κατέληξε το δικαστήριο της ανακοπής λαμβάνοντας υπόψη, μεταξύ άλλων, ότι: 1) Στην από 30.11.2000 συμφωνία της αναιρεσείουσας με τους πιστωτές της, περιλαμβανόταν και όρος, που επικυρώθηκε με την 4246/2001 απόφαση του Εφετείου Αθηνών και σύμφωνα με τον οποίο «όλες οι άλλες υποχρεώσεις της επιχείρησης που απορρέουν από οιασδήποτε φύσης απαιτήσεις πιστωτών της, ανεξάρτητα από την ιδιότητά τους (απλοί, γενικοί ή ειδικοί προνομιούχοι), πέρα από το συμβιβασμό που επιτεύχθηκε και επικυρώθηκε και αφορούν (γεννήθηκαν ή βεβαιώθηκαν) την πριν από την 19.11.1999 περίοδο, καθώς και αυτές που δημιουργήθηκαν ή θα δημιουργηθούν, εάν υπάρχουν, μετά την 19.11.1999 και αφορούν (γεννήθηκαν ή βεβαιώθηκαν) την πριν από την επικύρωση περίοδο, οι οποίες δεν εμφανίζονται στα βιβλία της εταιρίας, ούτε αναγράφονται στον προαναφερθέντα πίνακα πιστωτών-υποχρεώσεων της επιχείρησης και το συνημμένο ισολογισμό πτώχευσης, με ημερομηνία 19.11.1999, διαγράφονται ολοσχερώς κατά κεφάλαιο, τόκους, πρόστιμα, προσαυξήσεις και οιασδήποτε φύσης, κύρια ή παρεπόμενη αξίωση», 2) στο 10165/29.4.2002 έγγραφο της Δ.Ο.Υ. Φ.Α.Ε. Πειραιά αναφέρεται ότι ύστερα από την υπαγωγή της αναιρεσείουσας στις διατάξεις του άρθρου 44 του ν. 1892/1990 και την επικύρωση της επιτευχθείσας με τους πιστωτές συμφωνίας με την προαναφερόμενη απόφαση του Εφετείου Αθηνών, αλλά και ενόψει του ότι η εταιρία κατέβαλε το προβλεπόμενο προς είσπραξη ποσό, η επιχείρηση αυτή, δεν είχε ουδεμία υποχρέωση προς το Δημόσιο, ανεξαρτήτως χρόνου βεβαίωσης του ποσού, αναγόμενη στη χρονική περίοδο έως την 24.5.2001 και 3) στο 17150/29.9.2004 έγγραφο της ως άνω φορολογικής αρχής αναφέρεται ότι, δεδομένης της πιο πάνω συμφωνίας και δικαστικής απόφασης, τα ποσά που αναφέρονται σε συνημμένη κατάσταση, κατ’ είδος φόρου και τριπλότυπο βεβαίωσης, μεταξύ των οποίων και η προσβαλλόμενη ταμειακή βεβαίωση, με αύξοντα αριθμό 17 στην οικεία κατάσταση, έχουν διαγραφεί ολοσχερώς από τα αρμόδια όργανα κατά κεφάλαιο, τόκους, πρόστιμα και προσαυξήσεις. Κατά του ως άνω 4836/17-12-2003 φύλλου ελέγχου φόρου εισοδήματος, όπως αναφέρθηκε, η αναιρεσείουσα άσκησε την από 27.1.2004 προσφυγή της προβάλλοντας ότι το Ελληνικό Δημόσιο δεν δικαιούτο να επιβάλει με την προσβαλλόμενη καταλογιστική πράξη κύριο και πρόσθετο φόρο σε βάρος της, καθόσον οι επίδικες απαιτήσεις του ναι μεν δεν περιλαμβάνονταν στα βιβλία της και στον τελευταίο ισολογισμό της επιχείρησης πριν την κατάρτιση της ρυθμιστικής με τους πιστωτές συμφωνίας, ωστόσο οι απαιτήσεις αυτές, ακόμη και εάν γίνει δεκτό ότι δημιουργήθηκαν μετά την 19.11.1999, αφορούν πάντως χρονικό διάστημα που προηγείται του χρόνου δημοσίευσης της 4246/2001 αμετάκλητης απόφασης του Εφετείου Αθηνών και επομένως έχουν αποσβεσθεί, διότι εμπίπτουν στην προαναφερόμενη από 30.11.2000 συμφωνία περί διαγραφής των χρεών της. Ειδικότερα, η αναιρεσείουσα ισχυρίσθηκε ότι στην εν λόγω συμφωνία περιλαμβανόταν και ο υπ’ αριθμό 7 εδάφιο γ΄ όρος που, κατ’ αυτήν, επικυρώθηκε με την πιο πάνω δικαστική απόφαση, σύμφωνα με τον οποίο «Όλες οι άλλες υποχρεώσεις της επιχείρησης που απορρέουν από οιασδήποτε φύσεως απαιτήσεις πιστωτών της, ανεξάρτητα από την ιδιότητά τους (απλοί, γενικοί ή ειδικοί προνομιούχοι), πέραν του επιτευχθέντος και επικυρούμενου συμβιβασμού και αφορούν (εγεννήθησαν ή εβεβαιώθησαν) την προ της 19.11.1999 περίοδο, και αυτές που δημιουργήθηκαν ή θα δημιουργηθούν, εάν υπάρχουν, μετά την 19.11.1999 και αφορούν (εγεννήθησαν ή εβεβαιώθησαν) την πριν της επικυρώσεως περίοδο και οι οποίες δεν εμφανίζονται στα βιβλία της εταιρείας ούτε αναγράφονται εις τον προαναφερθέντα πίνακα πιστωτών-υποχρεώσεων της επιχείρησης και το συνημμένο και άνω αναφερόμενο ισολογισμό πτωχεύσεως, με ημερομηνία 19.11.1999, διαγράφονται ολοσχερώς κατά κεφάλαιο, τόκους, πρόστιμα, προσαυξήσεις και οιασδήποτε φύσεως, κυρίαν ή παρεπόμενην αξίωσιν». Αντιθέτως, το Ελληνικό Δημόσιο, με το υπόμνημά του, μεταξύ άλλων, ισχυρίσθηκε ότι η ως άνω απόφαση του Εφετείου Αθηνών δεν καταλαμβάνει τις ένδικες αξιώσεις του, καθόσον οι τελευταίες όχι μόνο δεν υπήρχαν στον τελευταίο πριν από την πιο πάνω δικαστική απόφαση ισολογισμό της προσφεύγουσας, αλλά επίσης δεν μπορούσαν κατά το χρόνο αυτό ούτε να συντρέξουν, αλλά ούτε να υπολογισθούν. Επί της προσφυγής αυτής εξεδόθη η αναιρεσιβαλλόμενη απόφαση, η οποία στη σκέψη 2 ερμηνεύει τις διατάξεις του άρθρου 44 παρ. 1 του ν. 1892/1990 και δέχεται ότι από αυτές συνάγεται ότι η συναφθείσα συμφωνία μεταξύ των επιχειρήσεων, στις οποίες περιλαμβάνεται και εκείνη που τελεί σε κατάσταση πτώχευσης, και των πιστωτών των εν λόγω επιχειρήσεων, η οποία συνήφθη υπό τις προϋποθέσεις του άρθρου 44 παρ. 1 του ν. 1892/1990 και επικυρώθηκε από το Εφετείο, είναι δεσμευτική για το Δημόσιο και τους λοιπούς μη συμβεβλημένους πιστωτές των οποίων οι απαιτήσεις εμφανίζονται στα βιβλία της υπαχθείσας στις ως άνω ρυθμίσεις επιχείρησης και στον ισολογισμό της τελευταίας πριν από την συμφωνία εταιρικής χρήσης, χωρίς να απαιτείται να περιέχεται στη συμφωνία ρητή μνεία ή ειδική ρύθμιση περί τούτου, καθόσον η δέσμευση αυτή επέρχεται ευθέως από το νόμο, Αντιθέτως, οι απαιτήσεις των αφανών πιστωτών, μεταξύ των οποίων, το Ελληνικό Δημόσιο, επιχείρησης υπαγόμενης στις ρυθμίσεις του ν. 1892/1990, οι οποίες ναι μεν προϋπήρχαν του χρόνου δημοσίευσης της απόφασης του Πολιτικού Εφετείου περί επικύρωσης συμφωνίας της παρ. 1 του άρθρου 44 του ν. 1892/1990, όμως δεν περιλαμβάνονταν στον ισολογισμό της τελευταίας πριν από την επίτευξη της συμφωνίας εταιρικής χρήσης της επιχείρησης, είτε γιατί οι απαιτήσεις δεν ήταν εξοπλισμένες με εκτελεστό τίτλο είτε για άλλο λόγο, δεν καταλαμβάνονται από την εν λόγω συμφωνία περί ρύθμισης ή περιορισμού των χρεών της προβληματικής επιχείρησης, εκτός αν, κατ’ εξαίρεση, υπάρχει περί τούτου ρητή μνεία και πρόβλεψη στο κείμενο της σχετικής συμφωνίας και επικυρωθεί η μνεία και πρόβλεψη αυτή από το Εφετείο μαζί με το λοιπό μέρος της εν λόγω επιτευχθείσας συμφωνίας με την κατά την ως άνω διάταξη απόφασή του. Παρέπεται ότι σε περίπτωση φορολογικών υποχρεώσεων προς το Δημόσιο επιχείρησης υπαγόμενης στο άρθρο 44 παρ. 1 του ν. 1892/1990 που ανάγονται μεν σε χρόνο προγενέστερο εκείνου της δημοσίευσης της επικυρωθείσας από το Εφετείο συμφωνίας μεταξύ των πιστωτών και της επιχείρησης κατά την ως άνω διάταξη και δεν περιλαμβάνονται στον τελευταίο πριν από την επίτευξη της σχετικής συμφωνίας ισολογισμό της επιχείρησης, αλλά πάντως επιβλήθηκαν με σχετικές καταλογιστικές πράξεις που εκδόθηκαν μετά το χρόνο δημοσίευσης της ως άνω απόφασης του Εφετείου, οι σχετικές απαιτήσεις του Δημοσίου για καταβολή φόρων και προστίμων δεν καταλαμβάνονται από την τελευταία αυτή δικαστική απόφαση. Επί τη βάσει της ερμηνείας αυτής των διατάξεων του άρθρου 44 παρ. 1 του 
ν. 1892/1990 το δικάσαν δικαστήριο απέρριψε την ως άνω προσφυγή κρίνοντας ειδικότερα ότι «ανεξάρτητα από το ότι δεν προσκομίστηκε στο Δικαστήριο αντίγραφο της από 30.11.2000 συμφωνίας της αναιρεσείουσας με τους πιστωτές της, αποδεικνύεται ότι πάντως, με την προεκτιθέμενη 4246/2001 αμετάκλητη απόφαση του Εφετείου Αθηνών περί επικύρωσης της ανωτέρω συμφωνίας, δεν επικυρώθηκε τυχόν όρος ή πρόβλεψη της συμφωνίας αυτής περί διαγραφής των οφειλών της ανωτέρω επιχείρησης προς το Δημόσιο ή προς τρίτους, οι οποίες δημιουργήθηκαν ή θα δημιουργηθούν, εάν υπάρχουν, μετά την ημερομηνία δημοσίευσης της απόφασης του Εφετείου (19.11.1999- ημερομηνία τελευταίου ισολογισμού) και αφορούν (γεννήθηκαν ή βεβαιώθηκαν) την περίοδο πριν την επικύρωση της συμφωνίας και οι οποίες δεν εμφανίζονται στα βιβλία της εταιρείας ούτε αναγράφονται στον ισολογισμό πτωχεύσεως της αναιρεσείουσας υπό την ίδια ημερομηνία. Και τούτο διότι: 1) Το Εφετείο Αθηνών, στην πιο πάνω απόφασή του (φύλλο 4), ερμηνεύοντας τις διατάξεις του άρθρου 44 παρ.1 του ν. 1892/ 1990 που εφαρμόζει, δέχεται ρητά, επικαλούμενο την απόφαση Αρείου Πάγου 437/1999, ότι συμφωνίες εμπίπτουσες στις διατάξεις αυτές δεν δεσμεύουν κατ’ αρχήν τους πιστωτές που η ύπαρξή τους δεν προκύπτει από τα βιβλία και τον τελευταίο ισολογισμό, πολύ μάλλον δεν δεσμεύουν εκείνους, οι απαιτήσεις των οποίων γεννήθηκαν μετά την επικύρωση της συμφωνίας ρυθμίσεως ή περιορισμού των χρεών, 2) στην εν λόγω δικαστική απόφαση δεν περιλαμβάνεται ο επικαλούμενος από την αναιρεσείουσα όρος υπ’ αριθμό 7 εδάφιο γ΄ της από 30.11.2000 συμφωνίας, ούτε αναφέρεται η ως άνω απόφαση του Πολιτικού Εφετείου σε συμφωνία περί διαγραφής χρεών της αναιρεσείουσας προς το Δημόσιο ή τρίτους, που γεννήθηκαν μεν ή βεβαιώθηκαν πριν την 19.11.1999, αλλά η σχετική υποχρέωση και η αντίστοιχη οφειλή δημιουργήθηκε μετά την πιο πάνω ημερομηνία, όπως εν προκειμένω με την έκδοση της προσβαλλόμενης πράξης στις 17.12.2003, 3) στην ίδια δικαστική απόφαση (φύλλα 12-14) παρατίθεται το αναφερόμενο ανωτέρω κείμενο της συμφωνίας περί ρυθμίσεως και περιορισμού των χρεών της αναιρεσείουσας προς τους πιστωτές της, που αφορούν, όπως ρητά αναφέρει το δικαστήριο, τα μέχρι την 19.11.1999 χρέη της αναιρεσείουσας και με ειδική μάλιστα πρόβλεψη για τις έναντι του Δημοσίου υποχρεώσεις και 4) στο διατακτικό της ως άνω αμετάκλητης εφετειακής απόφασης παρατίθεται διάταξη περί επικύρωσης της πιο πάνω συμφωνίας σχετικώς με τη ρύθμιση και τον περιορισμό των πριν την 19.11.1999 χρεών της αναιρεσείουσας και όχι περί διαγραφής των χρεών της ιδίας, τα οποία δημιουργήθηκαν μετά την ως άνω ημερομηνία. Η αντίθετη άποψη περί των προαναφερόμενων δεν μπορεί να έχει ως έρεισμα ούτε τα σχετικά προσκομιζόμενα στο Δικαστήριο αυτό με αριθμό 10165/29.4.2002 και 17150/29.9.2004 έγγραφα της Δ.Ο.Υ. Φ.Α.Ε. Πειραιά, αφού τα εν λόγω έγγραφα εκδόθηκαν υπό την εσφαλμένη κατά το χρόνο συντάξεώς τους αντίληψη της φορολογικής αρχής περί του ότι με την προαναφερόμενη δικαστική απόφαση επικυρώθηκε συμφωνία, η οποία αναφέρεται και σε διαγραφή όλων των απαιτήσεων σε βάρος της αναιρεσείουσας, οι οποίες ανάγονται (γεννήθηκαν ή βεβαιώθηκαν) πριν την 19.11.1999. Κατόπιν αυτών, δεδομένου αφενός ότι οι ένδικες απαιτήσεις του Δημοσίου σε βάρος της αναιρεσείουσας δημιουργήθηκαν με την έκδοση της προσβαλλόμενης πράξης την 17.12.2003, δηλαδή σε χρόνο μεταγενέστερο εκείνου της δημοσίευσης (19.11.1999) της παραπάνω δικαστικής απόφασης, αφετέρου ότι η επικυρωθείσα συμφωνία από το Εφετείο Αθηνών, όπως αναφέρεται στο κείμενο της ως άνω δικαστικής απόφασης, δεν περιλαμβάνει όρο ή πρόβλεψη περί διαγραφής των φορολογικών χρεών της αναιρεσείουσας προς το καθ’ ου, τα οποία ανάγονται μεν σε χρόνο δραστηριότητας της επιχείρησης προγενέστερο της 19.11.1999 αλλά δημιουργήθηκαν μετά την ημερομηνία αυτή, όπως εν προκειμένω, το Δικαστήριο κρίνει ότι οι ένδικες απαιτήσεις του Δημοσίου δεν έχουν διαγραφεί και νομίμως από την άποψη αυτή εκδόθηκε η ένδικη καταλογιστική πράξη. Επίσης, αναφορικά με το δεδικασμένο, που απορρέει από την απόφαση του Δικαστηρίου της ανακοπής, το δικάσαν Δικαστήριο, απέρριψε τον ισχυρισμό με το σκεπτικό ότι «από την πιο πάνω 2106/2004 απόφαση του Μονομελούς Διοικητικού Πρωτοδικείου Πειραιά, η οποία είναι τελεσίδικη λόγω παραίτησης του Ελληνικού Δημοσίου από την ασκηθείσα κατ’ αυτής έφεση, δεν γεννάται δεδικασμένο για την ένδικη υπόθεση όσον αφορά την πιο πάνω κρίση περί διαγραφής των χρεών της αναιρεσείουσας προς το Δημόσιο, τα οποία ανάγονται μεν σε χρονικές περιόδους πριν την ημερομηνία δημοσίευσης (19.11.1999) της παραπάνω απόφασης του Πολιτικού Εφετείου, αλλά η σχετική οφειλή δημιουργήθηκε μετά την ως άνω ημερομηνία. Και τούτο διότι, αρμόδιο για να εκφέρει την κρίση αυτή δεν ήταν το Δικαστήριο της ανακοπής, το οποίο εξέτασε το σχετικό ζήτημα παρεμπιπτόντως για να στηρίξει το τελικό συμπέρασμα του, αλλά αρμόδιο για να κρίνει το εν λόγω ζήτημα είναι το αρμόδιο για την ασκηθείσα προσφυγή Δικαστήριο, δηλαδή το δικάσαν Δικαστήριο, που ελέγχει τη νομιμότητα της εκδοθείσας καταλογιστικής πράξης και ενώπιον του οποίου μάλιστα προβάλλεται σχετικός λόγος περί ακυρότητας της πράξης αυτής (πρβλ. ΣτΕ 4432/2011, 4411/2011), σε συνδυασμό και με το ότι το συμπέρασμα του δικαστηρίου της ανακοπής στην ενώπιόν του εξετασθείσα υπόθεση δεν ήταν αναγκαίο να στηριχθεί σε κρίση του περί διαγραφής κατ’ άρθρο 44 του ν. 1892/1990 των εν λόγω χρεών της αναιρεσείουσας προς το καθ’ ου, καθόσον το δικαστήριο μπορούσε να διαμορφώσει δικανική πεποίθηση και με ασφάλεια να καταλήξει στο συμπέρασμά του στηριζόμενο αποκλειστικά στο περιεχόμενο των ως άνω 10165/29.4.2002 και 17150/29.9.2004 εγγράφων της Δ.Ο.Υ. Φ.Α.Ε. Πειραιά, στα οποία, αντίστοιχα, αναφέρεται ότι, η αναιρεσείουσα δεν είχε ουδεμία υποχρέωση προς το Δημόσιο, ανεξαρτήτως χρόνου βεβαίωσης του ποσού, αναγόμενη στη χρονική περίοδο έως την 24.5.2001 και ότι έχουν διαγραφεί τα βεβαιωθέντα ταμειακώς για τις ως άνω χρονικές περιόδους ποσά φόρων, προσαυξήσεων, προστίμων κ.λπ.».

7. Επειδή, η αναιρεσείουσα προβάλλει ότι “εσφαλμένως κατά παράβαση νόμου (άρθρο 44 του ν. 1892/1990) άλλως κατά πλημμελή αιτιολογία κρίθηκε από το δικάσαν δικαστήριο ότι το Εφετείο Αθηνών, στην απόφασή του, ερμηνεύοντας τις διατάξεις του άρθρου 44 παρ. 1 του ν. 1892/1990 που εφαρμόζει, δέχεται ρητά, επικαλούμενο την απόφαση Αρείου Πάγου 437/1999, ότι συμφωνίες εμπίπτουσες στις διατάξεις αυτές δεν δεσμεύουν κατ’ αρχήν τους πιστωτές που η ύπαρξή τους δεν προκύπτει από τα βιβλία και τον τελευταίο ισολογισμό, πολύ δε μάλλον δεν δεσμεύουν εκείνους, οι απαιτήσεις των οποίων γεννήθηκαν μετά την επικύρωση της συμφωνίας ρυθμίσεως ή περιορισμού των χρεών. Και τούτο διότι η συναφθείσα μεταξύ επιχείρησης και πιστωτών συμφωνία υπό τις προϋποθέσεις του άρθρου 44 παρ. 1 του ν. 1892/1990 και επικυρωθείσα από το Εφετείο, είναι δεσμευτική για το Δημόσιο και τους λοιπούς μη συμβεβλημένους πιστωτές, χωρίς μάλιστα να απαιτείται να περιέχεται σε αυτήν ρητή μνεία ή ειδική ρύθμιση περί τούτου, διότι αυτού του είδους η δέσμευση επέρχεται ευθέως εκ του νόμου”. Προς θεμελίωση του παραδεκτού του λόγου αυτού κατ’ άρθρο 53 παρ. 3 π.δ. 18/1989, όπως ισχύει, η αναιρεσείουσα προβάλλει: «η κρίση της [αναιρεσιβαλλόμενης] έρχεται σε αντίθεση με νομολογία ανωτάτου δικαστηρίου περί της έννοιας της διάταξης του αρ. 44 του ν. 1892/1990 και συγκεκριμένα με τις αποφάσεις του Αρείου Πάγου 1475/2013 και 897/2008». Όμως ο ισχυρισμός αυτός της αναιρεσείουσας, ως προς το παραδεκτό του ως άνω λόγου αναιρέσεως, με τον οποίο προβάλλεται αντίθεση στις αποφάσεις ΑΠ 1475/2013 και 897/2008 (σελ. 7-8 δικογράφου) είναι απορριπτέος, διότι οι εν λόγω αποφάσεις, δεν περιέχουν αντίθετη ερμηνεία σε σχέση με τη δοθείσα από την αναιρεσιβαλλόμενη απόφαση. Συγκεκριμένα, η απόφαση του Αρείου Πάγου 1475/2013 περιέχει την ίδια ερμηνεία με την αναιρεσιβαλλόμενη απόφαση διότι δέχεται ότι: «Με τη διάταξη αυτή καθορίζονται όχι μόνο οι προϋποθέσεις, αλλά και ο κύκλος των μη συμβληθέντων προσώπων, που δεσμεύονται από τη συμφωνία ρυθμίσεως ή περιορισμού των χρεών μιας επιχειρήσεως από αυτές που υπάγονται στο άρθρο 5 παρ.1 περ. α΄, β΄, γ΄ και δ΄ του Ν. 1386/1983. Τα δεσμευόμενα πρόσωπα είναι πιστωτές, που εκπροσωπούν, κατ’ ανώτατο όριο, το 40% των απαιτήσεων, που εμφανίζονται στα βιβλία και στον τελευταίο ισολογισμό της επιχειρήσεως. ΄Επεται, συνεπώς, ότι η συνομολογηθείσα ρύθμιση δε δεσμεύει κατ’ αρχήν τους πιστωτές, που η ύπαρξη τους δεν προκύπτει από τα βιβλία και τον τελευταίο ισολογισμό, πολύ δε περισσότερο, δε δεσμεύει εκείνους, οι απαιτήσεις των οποίων γεννήθηκαν μετά την επικύρωση της συμφωνίας ρυθμίσεων ή περιορισμού χρεών. Κατά την έννοια των διατάξεων αυτών και την προφανή νομοθετική σκοπιμότητά τους, προκύπτει ότι, εάν η (υπερχρεωμένη) επιχείρηση συμφωνήσει με πιστωτές της τον περιορισμό των χρεών της κατά τους όρους και υπό τις προϋποθέσεις του Νόμου, επικυρωθεί δε η σχετική συμφωνία από το αρμόδιο δικαστήριο (Εφετείο), αφ’ ενός μεν η συμφωνία δεσμεύει και τους τυχόν αντιταχθέντες σ’ αυτή και τους μη μετασχόντες στη σύμβαση και στη δίκη πιστωτές, αφετέρου δε οι αντίστοιχες απαιτήσεις των πιστωτών αποσβύνονται οριστικώς και ex lege κατά το πέραν του περιορισμού μέρος αυτών. Αναβίωση δε των απαιτήσεων, κατά το αποσβεσθέν μέρος αυτών δεν επέρχεται παρά μόνον αν στη συμφωνία για τον περιορισμό τους έχει διαληφθεί διαλυτική αίρεση, η οποία στη συνέχεια πληρούται, ή αν με νόμιμο τρόπο ακυρωθεί η συμφωνία ή εξαφανισθεί η επικυρωτική αυτής δικαστική απόφαση». Η δε απόφαση του Αρείου Πάγου 897/2008, περιέχει κατά ένα μέρος την ίδια ερμηνεία με την ως άνω απόφαση του Αρείου Πάγου και την αναιρεσιβαλλόμενη απόφαση, επιλύει δε περαιτέρω διαφορετικό ερμηνευτικό ζήτημα, σχετικά με το κύρος της συμβιβαστικής συμφωνίας για περιορισμό των απαιτήσεων των πιστωτών της πρωτοφειλέτριας και την ισχύ της δικαστικής απόφασης, που την επικύρωσε και αν και κατά πόσο αναβίωσαν οι απαιτήσεις, που είχαν αποσβεστεί ή αν πράγματι αποσβέστηκαν αυτές, καίτοι η οφειλέτρια δεν μπόρεσε να καλύψει τα χρέη παρά τη μείωσή τους, δεν έκρινε δε το επίμαχο ζήτημα και δεν απέκλεισε την προϋπόθεση, που τίθεται με την πάγια νομολογία, το ότι δηλαδή στα βιβλία ή στον ισολογισμό της εταιρείας έπρεπε να αναγράφονται οι απαιτήσεις των μη μετασχόντων πιστωτών προ της δημοσίευσης της απόφασης που επικυρώνει τη συμφωνία για να καλύπτονται από την εν λόγω συμφωνία των πιστωτών ή ότι δεν καλύπτονται οι μεταγενέστερες-μέλλουσες απαιτήσεις αυτών, ζήτημα το οποίο δεν συνέτρεχε εν προκειμένω γι αυτό δεν αναφέρεται και στη μείζονα αυτής. Εξάλλου, ο ίδιος λόγος αναιρέσεως κατά το μέρος που πλήσσει την αιτιολογία της αναιρεσιβαλλόμενης απόφασης και ειδικότερα την ερμηνεία των όρων της συμφωνίας της αναιρεσείουσας με τους πιστωτές της, σε σχέση με τις φορολογικές αξιώσεις του Δημοσίου, η οποία δεν ελέγχεται κατ’ αναίρεση, είναι απορριπτέος ως απαράδεκτος (πρβλ. ΣτΕ 786-87/2018).

8. Επειδή, με το δεύτερο λόγο η αναιρεσείουσα προβάλλει ότι εσφαλμένως αναφέρεται στην αναιρεσιβαλλόμενη ότι στην αμετάκλητη και με δεσμευτική ισχύ απόφαση του Πολιτικού Εφετείου, δεν επικυρώνεται στην από 30.11.2000 συμφωνία και ο όρος υπ’ αριθμ. 7 εδαφ. γ, ούτε αναφέρεται η ως άνω απόφαση του Πολιτικού Εφετείου σε συμφωνία περί διαγραφής χρεών της αναιρεσείουσας προς το Δημόσιο ή τρίτους, που γεννήθηκαν ή βεβαιώθηκαν πριν την 19.11.1999, αλλά η σχετική υποχρέωση και η αντίστοιχη οφειλή, δημιουργήθηκε μετά την ως άνω ημερομηνία, όπως εν προκειμένω με την έκδοση της καταλογιστικής πράξης την 17.12.2003. Κατά την αναιρεσείουσα, η συμφωνία κυρώνεται στο σύνολό της, διότι αν εξαιρείτο ο όρος 7, τούτο θα διατυπωνόταν ρητώς στο διατακτικό της απόφασης, όπως συνέβη με τον άλλο όρο. Οι επίδικες απαιτήσεις αφορούν χρονικό διάστημα, που προηγείται του χρόνου δημοσίευσης της 4246/2001 αμετάκλητης απόφασης του Εφετείου Αθηνών, επομένως έχουν αποσβεστεί, διότι εμπίπτουν στη συμφωνία περί διαγραφής των χρεών της. Προς θεμελίωση του απαραδέκτου του λόγου αυτού, κατά το άρθρο 53 παρ. 3 του π.δ. 18/1989, όπως ισχύει προβάλλεται ότι: «Δεν υπάρχει νομολογία του Δικαστηρίου ή άλλου Ανώτατου ή Διοικητικού Δικαστηρίου, που να κρίνει το ζήτημα κατά πόσο σε συμφωνία πιστωτών και επιχείρησης του αρ. 44 του ν. 1892/1990 περιλαμβάνεται όρος που δεν έχει ρητώς εξαιρεθεί από αυτήν”. Όμως ο ως άνω λόγω αναίρεσης πρέπει να απορριφθεί ως απαράδεκτος, προεχόντως, διότι με αυτόν δεν τίθεται ενώπιον του Δικαστηρίου ζήτημα ερμηνείας κανόνα δικαίου, αλλά αμφισβητείται ευθέως η νομιμότητα, πληρότητα και επάρκεια της αιτιολογίας της αναιρεσιβαλλόμενης απόφασης, συνδεόμενη με εκτίμηση στοιχείων του πραγματικού και ως εκ τούτου δεν νοείται κατά τούτο αντίθεση αυτής με νομολογία του Συμβουλίου της Επικρατείας, κατά την έννοια της ανωτέρω παραγράφου 1 του άρθρου 12 του ν. 3900/2010 (ΣτΕ 820/2019 επτ. σκ. 9, ΣτΕ 1116/2021 σκ. 8, ΣτΕ 2978- 2979/2020 σκ.10 κ.ά. πρβλ ΣτΕ 786/2018, 221/2017, 2118/2015 κ.ά.). Εξάλλου, κατά το μέρος, που με το λόγο αυτό αμφισβητείται η ερμηνεία όρων της ως άνω συμφωνίας μεταξύ της αναιρεσείουσας και των πιστωτών της, η οποία δεν ελέγχεται κατ’ αναίρεση δεν είναι νοητή, κατά της εν λόγω κρίσης της αναιρεσιβαλλόμενης απόφασης, η προβολή ισχυρισμών του άρθρου 12 παρ. 1 του ν. 3900/2010 (πρβλ. ΣτΕ 786-87/2018, 623/2016, κ.ά).

9. Επειδή, εν προκειμένω, κατά το μέρος που με το από 21.9.2021 υπόμνημα η αναιρεσείουσα αποδίδει και άλλες πλημμέλειες στην αναιρεσιβαλλόμενη απόφαση, οι προβαλλόμενοι ισχυρισμοί πρέπει να απορριφθούν, στο σύνολό τους, ως απαράδεκτοι, σύμφωνα με την παράγραφο 3 του άρθρου 53 του π.δ. 18/1989, διότι, εν όψει των προϋποθέσεων για την παραδεκτή άσκηση αιτήσεως αναιρέσεως, τις οποίες θέτει η διάταξη αυτή, δεν είναι κατ' αρχήν επιτρεπτή, υπό την ισχύ της, η προβολή (ευθέως ή εμμέσως δια υπομνήματος, ανεξαρτήτως του παραδεκτού της άσκησης του) προσθέτων λόγων αναιρέσεως και η κατάθεση σχετικού δικογράφου (ΣτΕ 883/2020 σκ. 7, πρβλ. ΣτΕ 88/220, ΣτΕ 167-169/2017 επτ.)

10. Επειδή, κατόπιν τούτων, η κρινόμενη αίτηση πρέπει να απορριφθεί στο σύνολό της.

Δ ι ά τ α ύ τ α

Απορρίπτει την αίτηση.

Διατάσσει την κατάπτωση του καταβληθέντος παραβόλου.

Επιβάλλει στην αναιρεσείουσα τη δικαστική δαπάνη του Δημοσίου, η οποία ανέρχεται σε τετρακόσια εξήντα (460) ευρώ.

Η διάσκεψη έγινε στην Αθήνα στις 30 Σεπτεμβρίου 2021 και η απόφαση δημοσιεύτηκε σε δημόσια συνεδρίαση της 31ης Δεκεμβρίου του ίδιου έτους.

Ο Πρόεδρος του Β´ ΤμήματοςΗ Γραμματέας του Β´ Τμήματος

Μ. ΠικραμένοςΑν. Ζυγουρίτσα

./.
Α2267/2024
Στ' Τμήμα
Απόφαση
31/12/2024
Αίτηση ακυρώσεως
Ε3683/2016
Πενταμελής
ECLI:EL:COS:2024:1231A2267.16E3683
******
******

Κ.Ε.

Αριθμός 2267/2024

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Στ΄

Συνεδρίασε δημόσια στο ακροατήριό του στις 2 Νοεμβρίου 2020, με την εξής σύνθεση: Ιωάννης Γράβαρης, Αντιπρόεδρος, Πρόεδρος του Στ΄ Τμήματος, Κωνσταντίνα Φιλοπούλου, Κασσιανή Μαρίνου, Σύμβουλοι, Καλλιόπη Κατρά, Βασιλική Ρέτσα, Πάρεδροι. Γραμματέας η Αικατερίνη Ρίπη.

Για να δικάσει την από 18 Ιανουαρίου 2013 αίτηση:

της ανώνυμης εταιρείας με την επωνυμία «NEXUS MEDICALS Α.Ε. ΕΙΣΑΓΩΓΩΝ, ΕΞΑΓΩΓΩΝ, ΠΑΡΑΓΩΓΗΣ ΦΑΡΜΑΚΩΝ, ΠΑΡΑΦΑΡΜΑΚΕΥΤΙΚΩΝ & ΙΑΤΡΟΤΕΧΝΟΛΟΓΙΚΩΝ ΠΡΟΪΟΝΤΩΝ», που εδρεύει στο Πικέρμι Αττικής (Λεωφ. Μαραθώνος 22γ), η οποία παρέστη με τον δικηγόρο Μανώλη Σουριαδάκι (Α.Μ. 14596), που τον διόρισε με πληρεξούσιο, ο οποίος κατέθεσε δήλωση σύμφωνα με το άρθρο 26 του ν. 4509/2017, περί μη εμφανίσεώς του,

κατά του ν.π.δ.δ. με την επωνυμία «ΕΘΝΙΚΟΣ ΟΡΓΑΝΙΣΜΟΣ ΠΑΡΟΧΗΣ ΥΠΗΡΕΣΙΩΝ ΥΓΕΙΑΣ (Ε.Ο.Π.Υ.Υ.)», που εδρεύει στο Μαρούσι Αττικής (Λεωφ. Κηφισίας 39), ο οποίος παρέστη με τον δικηγόρο Ιωάννη Παραρά (Α.Μ. 21501), που τον διόρισε με πληρεξούσιο, ο οποίος κατέθεσε δήλωση σύμφωνα με το άρθρο 26 του ν. 4509/2017, περί μη εμφανίσεώς του.

Με την αίτηση αυτή η αιτούσα εταιρεία επιδιώκει να ακυρωθεί η υπ’ αριθ. Γ99/896/23.11.2012 πράξη του Προέδρου του Ε.Ο.Π.Υ.Υ. και κάθε άλλη σχετική πράξη ή παράλειψη της Διοικήσεως.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Βασιλικής Ρέτσα.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, με το κρινόμενο ένδικο βοήθημα, το οποίο παραπέμφθηκε στο Συμβούλιο της Επικρατείας με την 2385/2016 απόφαση του Διοικητικού Πρωτοδικείου Αθηνών, σε Συμβούλιο εκδοθείσα, προκειμένου να δικασθεί ως αίτηση ακυρώσεως, ζητείται η ακύρωση της Γ99/896/23.11.2012 πράξεως του Προέδρου του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.), με την οποία προσδιορίσθηκε σε 23.434,97 ευρώ το οφειλόμενο από την αιτούσα, Κάτοχο Άδειας Κυκλοφορίας (Κ.Α.Κ.) φαρμακευτικών ιδιοσκευασμάτων, ποσό επιστροφής (rebate) για το χρονικό διάστημα Μαΐου - Σεπτεμβρίου του έτους 2012, κατ’ εφαρμογή των διατάξεων της παραγράφου 1 του άρθρου 35 του ν. 3918/2011 (Α’ 31), όπως η εν λόγω παράγραφος είχε αντικατασταθεί, κατά τον ως άνω χρόνο εκδόσεως της προσβαλλομένης πράξεως, με το άρθ. 22 παρ. 1 περ. α’ του ν. 4052/2012 (Α’ 41) και, στη συνέχεια, συμπληρωθεί με το άρθ. 30 παρ. 1 του ν. 4058/2012 (Α΄ 63), και της Φ.42000/8809/1081/4.5.2012 κοινής αποφάσεως των Υπουργών Οικονομικών, Εργασίας και Κοινωνικής Ασφάλισης και Υγείας και Κοινωνικής Αλληλεγγύης (Β΄ 1504).

2. Επειδή, όπως έχει κριθεί (ΣτΕ 3447/2015 7μ, 1282/2017 7μ, 1290/2020, 2121/2021), κανονιστικές αποφάσεις και ατομικές διοικητικές πράξεις που εκδίδονται κατ’ επίκληση των διατάξεων του άρθ. 35 παρ. 1 του ν. 3918/2011, όπως ισχύει, υπόκεινται στον ακυρωτικό έλεγχο του Συμβουλίου της Επικρατείας, σύμφωνα με το άρθ. 95 παρ. 1 περίπτωση α΄ του Συντάγματος. Επομένως, ορθώς το κρινόμενο ένδικο βοήθημα χαρακτηρίσθηκε από το Διοικητικό Πρωτοδικείο Αθηνών ως αίτηση ακυρώσεως και παραπέμφθηκε, κατά τα ανωτέρω, στο Συμβούλιο της Επικρατείας. Εξ άλλου, για την άσκηση της εν λόγω αιτήσεως έχει κατατεθεί το νόμιμο παράβολο (ειδικά έντυπα σειράς Α΄ με αριθμούς ... έτους 2013 και διπλότυπο εισπράξεως της Δ.Ο.Υ. Δ΄ Αθηνών σειράς Θ΄ με αριθμό ... έτους 2016).

3. Επειδή, όπως έχει παγίως κριθεί (βλ. ΣτΕ 3447, 3449, 3450/2015 7μ, 1282/2017 7μ, 870/2019, 1293/2020, 2121/2021), τα μέτρα της «επιστροφής» και της «πρόσθετης κλιμακούμενης επιστροφής», τα οποία, σε συνδυασμό με άλλα μέτρα, θεσπίσθηκαν με τις διατάξεις του άρθρου 35 παρ. 1 του ν. 3918/2011, όπως ισχύει, για τον περιορισμό της δημόσιας φαρμακευτικής δαπάνης, προκειμένου να αντιμετωπισθεί η οξεία δημοσιονομική κρίση, στην οποία είχε περιέλθει η χώρα, και να αποφευχθεί η κατάρρευση του συστήματος δημόσιας υγείας και κοινωνικής ασφαλίσεως, συνιστούν περιορισμό των χρηματικών απαιτήσεων των Κατόχων Αδείας Κυκλοφορίας φαρμάκων που απορρέουν από τις σχετικές πωλήσεις (και όχι επιβολή φόρου ή κοινωνικής εισφοράς). Τα εν λόγω μέτρα, υπό τις συγκεκριμένες συνθήκες και με τα χαρακτηριστικά των οικείων ρυθμίσεων, δεν αντίκεινται στο Σύνταγμα. Ειδικότερα, οι σχετικές ρυθμίσεις, υπηρετώντας επιτακτικό δημόσιο συμφέρον, δεν αντιβαίνουν στις συνταγματικές διατάξεις για την προστασία της οικονομικής ελευθερίας και της περιουσίας και την αρχή της αναλογικότητας, ούτε στην αρχή της ισότητας, σε σχέση με τις λοιπές επιχειρήσεις που δραστηριοποιούνται στην αγορά του φαρμάκου, οι οποίες επιβαρύνθηκαν με άλλα μέτρα, αλλ’ ούτε και στις διατάξεις των άρθρων 21 παρ. 3 και 22 παρ. 5 του Συντάγματος, καθώς κατατείνουν στην διασφάλιση της βιωσιμότητας του συστήματος κοινωνικής ασφαλίσεως και, συνακόλουθα, τόσο στην εκπλήρωση της κατά τις εν λόγω διατάξεις συνταγματικής υποχρεώσεως του Κράτους να μεριμνά για την υγεία των πολιτών και την παροχή κοινωνικής ασφαλίσεως στους εργαζομένους, όσο και στην διατήρηση του αντιστοίχου -σημαντικού- κύκλου εργασιών των δραστηριοποιουμένων στον χώρο αυτόν επιχειρήσεων. Όπως δε έχει επίσης κριθεί (ΣτΕ 3447/2015 7μ, 1282/2017 7μ, 1290/2020), εν όψει των ανωτέρω, δεν απαιτείτο και προηγουμένη ειδική μελέτη για την θέσπιση των μέτρων αυτών. Συνεπώς, τα προβαλλόμενα περί αντισυνταγματικότητας των επιδίκων ρυθμίσεων είναι απορριπτέα ως αβάσιμα, ως απαράδεκτα δε κατά το μέρος που γίνεται επίκληση αιτιάσεων, αφ’ ενός, ως προς το πρόσθετο κλιμακούμενο rebate και τον τεκμαρτό υπολογισμό βάσει αναλογίας δημόσιας προς ιδιωτική δαπάνη, αφ’ ετέρου, ως προς την κατ’ ουσίαν θέσπιση μίας επί πλέον προϋπόθεσης για τη δραστηριοποίηση στην αγορά των συνταγογραφούμενων φαρμάκων, με τις εντεύθεν δυσμενείς συνέπειες για τον ανταγωνισμό και το δημόσιο συμφέρον, οι οποίες δεν αφορούν την προσβαλλόμενη πράξη, με την οποία επεβλήθη πάγια επιστροφή βάσει στοιχείων που προέκυψαν από το Σ.Η.Σ και την Κ.Μ.Ε.Σ., ενώ σε αυτή γίνεται υπόμνηση, και όχι εφαρμογή, της διάταξης της περιπτ. ε’ του άρθ. 35 παρ. 1 του ν. 3918/2011, που ορίζει, μεταξύ άλλων, ότι “τα φαρμακευτικά προϊόντα για τα οποία δεν αποδόθηκε το ποσό της επιστροφής διαγράφονται αυτοδίκαια από τον κατάλογο συνταγο-γραφούμενων φαρμάκων της παρ. 1 του άρθρου 12 του ν. 3816/2010” (πρβλ. ΣτΕ 2339/2015 σκ. 11, 3153, 3164/2017 σκ. 12 και 13, 557/2022 σκ. 17, όπως και ΣτΕ 2339/2015 σκ. 11, 3153, 3164/2017 σκ. 12 και 13, 557/2022 σκ. 17). Ο ειδικότερος ισχυρισμός περί διακριτικής μεταχείρισης και μεταξύ των φαρμακευτικών επιχειρήσεων, λόγω της επιβολής σε όλες αδιακρίτως, ανεξαρτήτως μεγέθους και χωρίς κλιμάκωση, υποχρέωσης απόδοσης ποσοστού 9%, από την οποία εξαιρούνται οι εξαγωγές και οι πωλήσεις φαρμάκων σε νοσοκομεία, είναι απορριπτέος προεχόντως διότι οι ανωτέρω επιχειρηματικές δραστηριότητες στον χώρο του φαρμάκου δύνανται να αποτελούν αντικείμενο όλων των κατόχων εμπορίας αδείας κυκλοφορίας φαρμάκων (ΣτΕ 1221/2021, 869-870/2019), ενώ το ένδικο μέτρο επιβαρύνει εξ ίσου, και αναλόγως του μεριδίου που έχουν στην αγορά φαρμάκου, όλες τις φαρμακευτικές εταιρείες/Κ.Α.Κ. που προβαίνουν σε εξωνοσοκομειακές πωλήσεις φαρμάκων, η δαπάνη των οποίων καλύπτεται από τους Φ.Κ.Α. (βλ. ΣτΕ 869-870/2019, 3447/2015 7μ, πρβλ. ΣτΕ 1590/2018 7μ). Τα δε προβαλλόμενα περί παραβάσεως της αρχής της ισότητας στα δημόσια βάρη (άρθ. 4 παρ. 5 Συντ.) και της εκπλήρωσης του χρέους της κοινωνικής και εθνικής αλληλεγγύης (άρθ. 25 παρ. 4 Συντ.), στηρίζονται στην εσφαλμένη, κατά τα ανωτέρω, νομική εκδοχή ότι το επιβαλλόμενο με τις διατάξεις του άρθ. 35 παρ. 1 του ν. 3918/2011 μέτρο αποτελεί φόρο, λόγω ελλείψεως ανταποδοτικότητας, ενώ, για τον ίδιο λόγο, απορριπτέοι είναι και οι ισχυρισμοί (προβαλλόμενοι στο πλαίσιο των λόγων για παράβαση της αρχής της αναλογικότητας, παράβαση της νομοθετικής εξουσιοδοτήσεως και έλλειψη αιτιολογίας) περί του ότι δεν προκύπτει με βεβαιότητα “αντίστοιχο αναλογικό αντίκρισμα”, από την επιβολή του ενδίκου οικονομικού βάρους, σε επί πλέον υπηρεσίες ή παροχές προς τις επιχειρήσεις που δραστηριοποιούνται στον χώρο του φαρμάκου ή τους ασφαλισμένους των Φ.Κ.Α. (ΣτΕ 1290-93/2020).

4. Επειδή, προβάλλεται ότι η προσβαλλόμενη πράξη είναι ακυρωτέα διότι η Φ.42000/8809/1081/4.5.2012 κοινή υπουργική απόφαση, κατ’ επίκληση της οποίας εκδόθηκε, περιορίσθηκε στην αναφορά, μόνον, των στοιχείων που αφορούν τον καταλογισμό και την είσπραξη των προς επιστροφή ποσών, ενώ παρέλειψε να ρυθμίσει τον τρόπο αξιοποιήσεως των εισπραττομένων ποσών, κατά παράβαση της εξουσιοδοτικής διατάξεως της περιπτ. στ΄ της παρ. 1 του άρθ. 35 του ν. 3918/2011, η οποία προβλέπει ότι πρέπει να ρυθμισθεί και «ο καταμερισμός του εισπραχθέντος ποσού στους δικαιούχους φορείς, σε συνδυασμό με την παροχή κινήτρων ανάπτυξης των ΚΑΚ». Ο λόγος αυτός ακυρώσεως είναι απορριπτέος, ως ερειδόμενος επί εσφαλμένης προϋποθέσεως, δεδομένου ότι, όπως ρητώς ορίζεται στην παράγραφο 1 της ανωτέρω υπουργικής αποφάσεως, «Το οφειλόμενο ποσό αποδίδεται, μέσα στο Α΄ δεκαπενθήμερο του μεθεπόμενου μήνα, από τις υπόχρεες φαρμακευτικές εταιρείες - Κ.Α.Κ., απευθείας σε κάθε δικαιούχο φορέα, με μέριμνα και ευθύνη αυτού» (βλ. ΣτΕ 2121/2021 σκ. 7), ενώ η μη πρόβλεψη κινήτρων ανάπτυξης των Κ.Α.Κ. τη δεδομένη στιγμή δεν μπορεί να θεωρηθεί ότι καθιστά ελλιπή τη σχετική ρύθμιση, ώστε να πάσχει για τον λόγο αυτό η προσβαλλόμενη πράξη. Τα περαιτέρω προβαλλόμενα, ότι αυθαιρέτως ορίσθηκε μόνον ο Ε.Ο.Π.Υ.Υ. ως δικαιούχος ενώ εκκρεμούσε ή αμφισβητείτο δικαστικώς η ένταξη Φ.Κ.Α. σε αυτόν, εάν αναφέρονται γενικώς στα ποσά επιστροφής και την ανωτέρω κανονιστική Κ.Υ.Α., πέραν της αοριστίας τους, είναι απορριπτέα διότι δεν θεσπίζεται με αυτήν τέτοια ρύθμιση, εάν δε αναφέρονται στο προς κατάθεση καταλογισθέν ποσό, διότι δεν εξειδικεύεται η βλάβη που η αιτούσα τυχόν υφίσταται από τον ανωτέρω τρόπο καταβολής του (πρβλ. ΣτΕ 557/2022 σκ. 12, 15 και 16). Τα εν τέλει προβαλλόμενα, ότι “εκτός νομοθετικής εξουσιοδότησης κινούνται και τα χρονοδιαγράμματα που τίθενται, τόσο για τις περιόδους υπολογισμού όσο και για το χρόνο απόδοσης των οφειλομένων ποσών, καθώς [οι ρυθμίσεις του νόμου και της Κ.Υ.Α.] περί υπολογισμού ανά τρίμηνο και καταβολής εντός του πρώτου 15νθημέρου του μεθεπόμενου μήνα δεν τηρούνται”, είναι ανεπίδεκτα δικαστικής εκτιμήσεως.

5. Επειδή, περαιτέρω, προβάλλεται ότι, κατά παράβαση των διατάξεων των άρθ. 20 παρ. 2 του Συντ. και 6 παρ. 1 του Κώδικα Διοικητικής Διαδικασίας (ν. 2690/1999, Α’ 45), η αιτούσα δεν κλήθηκε πριν από την έκδοση της προσβαλλόμενης πράξης να εκθέσει τις απόψεις της σχετικά με την εν γένει επιβολή σε βάρος της υποχρέωσης απόδοσης ποσού επιστροφής (rebate) καθώς και ως προς την ορθότητα και ακρίβεια των στοιχείων που λαμβάνονται υπ’ όψιν για τον υπολογισμό. Ο λόγος αυτός, ανεξαρτήτως εάν προβάλλεται λυσιτελώς δεδομένου ότι η αιτούσα δεν προσδιορίζει τους ουσιώδεις ισχυρισμούς που δεν μπόρεσε να προβάλει ενώπιον της Διοικήσεως (βλ. ΟλΣτΕ 4447/2012), προβάλλεται, σε κάθε περίπτωση, αβασίμως. Διότι, σε περιπτώσεις όπως η προκειμένη, στις οποίες η έκδοση της διοικητικής πράξεως δεν συναρτάται με την υποκειμενική συμπεριφορά του διοικουμένου, αλλά στηρίζεται σε αντικειμενικά δεδομένα, δεν απαιτείται προηγούμενη ακρόαση (βλ. ΣτΕ 2035-2042/2023 και εκεί νμλ). Εξ άλλου, ο υπολογισμός του ένδικου ποσού επιστροφής γίνεται επί τη βάσει αντικειμενικών δεδομένων, τα οποία βρίσκονται στη διάθεση των αρμοδίων υπηρεσιών και, ως εκ τούτου, δεν απαιτείται να καλούνται οι βαρυνόμενες φαρμακευτικές επιχειρήσεις να παράσχουν στοιχεία ή εξηγήσεις πριν από την έκδοση των σχετικών καταλογιστικών πράξεων, εν προκειμένω δε η αιτούσα δεν αμφισβητεί την ορθότητα του υπολογισμού του καταλογισθέντος ποσού (βλ. ΣτΕ 2121/2021, 1649-52/2022, 1045/2019).

6. Επειδή, η προσβαλλόμενη πράξη επιβολής πάγιας επιστροφής για το χρονικό διάστημα Μαΐου - Σεπτεμβρίου του έτους 2012, εκδόθηκε κατ’ εφαρμογή των διατάξεων του άρθ. 22 του ν. 4052/2012 και της κ.υ.α. Φ.42000/8809/1081/4.5.2012, στις οποίες προβλέπεται ο καθορισμός της επιβαρύνσεως αυτής σε ποσοστό 9% επί της τιμής παραγωγού ή εισαγωγέως, ο ανά μήνα υπολογισμός του σχετικού ποσού και οι έννομες συνέπειες της μη έγκαιρης απόδοσής του. Η πράξη, εξ άλλου, αυτή φέρει τα αναγκαία κατά το νόμο στοιχεία για την αιτιολογία της, δεδομένου ότι συνοδεύεται από πίνακα, όπου παρατίθενται αναλυτικώς, ανά φαρμακευτικό προϊόν, η τιμή παραγωγού ή εισαγωγέως, η διατεθείσα, ανά μήνα, ποσότητα στους ασφαλισμένους του Ε.Ο.Π.Υ.Υ. κατά την προαναφερθείσα χρονική περίοδο, καθώς και το οφειλόμενο ποσό επιστροφής, ο υπολογισμός του οποίου, όπως στην ίδια την προσβαλλομένη διαλαμβάνεται, έγινε από την Διεύθυνση Φαρμάκου του Οργανισμού, με βάση τα στοιχεία που αντλήθηκαν από το Σύστημα Ηλεκτρονικής Συνταγογράφησης (Σ.Η.Σ.) και την σάρωση των συνταγών φαρμακείων στην Κεντρική Μονάδα Επεξεργασίας Συνταγών (Κ.Μ.Ε.Σ.) και οι οποίες αποζημιώθηκαν από τον Ε.Ο.Π.Υ.Υ. το συγκεκριμένο χρονικό διάστημα, η ορθότητα δε του υπολογισμού αυτού, όπως έχει ήδη αναφερθεί, δεν αμφισβητείται από την αιτούσα. Συνεπώς, η προσβαλλόμενη πράξη παρίσταται, κατ’ αρχήν, νομίμως και επαρκώς αιτιολογημένη (βλ. και ΣτΕ 2121/2021), τα δε περί του αντιθέτου προβαλλόμενα είναι απορριπτέα ως αβάσιμα.

7. Επειδή, κατόπιν των ανωτέρω, η κρινόμενη αίτηση πρέπει να απορριφθεί.

Δ ι ά τ α ύ τ α

Απορρίπτει την αίτηση.

Διατάσσει την κατάπτωση του παραβόλου.

Επιβάλλει στην αιτούσα τη δαπάνη του Εθνικού Οργανισμού Παροχής Υπηρεσιών Υγείας, η οποία ανέρχεται σε τετρακόσια είκοσι (420) ευρώ.

Η διάσκεψη έγινε στην Αθήνα στις 28 Απριλίου 2023

Ο Πρόεδρος του Στ´ ΤμήματοςΗ Γραμματέας

και μετά την αποχώρησή της

Η Γραμματέας του Στ΄ Τμήματος

Ιωάννης Β. ΓράβαρηςΣταυρούλα Χάρου

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2024.

Ο Πρόεδρος του Στ´ ΤμήματοςΗ Γραμματέας

Ιωάννης Β. ΓράβαρηςΕυδοκία Κιλισμανή

ΣΤΟ ΟΝΟΜΑ ΤΟΥ ΕΛΛΗΝΙΚΟΥ ΛΑΟΥ

Εντέλλεται προς κάθε δικαστικό επιμελητή να εκτελέσει όταν του το ζητήσουν την παραπάνω απόφαση, τους Εισαγγελείς να ενεργήσουν κατά την αρμοδιότητά τους και τους Διοικητές και τα άλλα όργανα της Δημόσιας Δύναμης να βοηθήσουν όταν τους ζητηθεί.

Η εντολή πιστοποιείται με την σύνταξη και την υπογραφή του παρόντος.

Αθήνα, ..............................................

 Ο Πρόεδρος του Στ΄ ΤμήματοςΗ Γραμματέας του Στ΄ Τμήματος

Ιωάννης Β. ΓράβαρηςΣ. Χάρου

./.
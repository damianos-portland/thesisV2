Α2266/2024
Στ' Τμήμα
Απόφαση
31/12/2024
Αίτηση ακυρώσεως
Ε1058/2017
Πενταμελής
ECLI:EL:COS:2024:1231A2266.17E1058
******
******

Λ.Κ.(m)

Αριθμός 2266/2024

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Στ΄

Συνεδρίασε δημόσια στο ακροατήριό του στις 14 Σεπτεμβρίου 2020, με την εξής σύνθεση: Ευαγγελία Νίκα, Αντιπρόεδρος, Προεδρεύουσα, σε αναπλήρωση του Προέδρου του Τμήματος, που είχε κώλυμα, Κωνσταντίνα Φιλοπούλου, Ιωάννης Σπερελάκης, Σύμβουλοι, Σωτηρία-Ελπίδα Σταφυλά, Βασιλική Ρέτσα, Πάρεδροι. Γραμματέας η Αικατερίνη Ρίπη.

Για να δικάσει την από 18 Οκτωβρίου 2012 αίτηση:

της ανώνυμης εταιρείας με την επωνυμία «ΚΟΠΕΡ ΦΑΡΜΑΚΟΒΙΟΜΗΧΑΝΙΑ ΑΝΩΝΥΜΗ ΕΤΑΙΡΙΑ» και τον διακριτικό τίτλο «ΚΟΠΕΡ Α.Ε.», που εδρεύει στην Αθήνα (Αριστοβούλου 64), η οποία δεν παρέστη,

κατά του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.), που εδρεύει στο Μαρούσι Αττικής (Αποστόλου Παύλου 12), ο οποίος παρέστη με τη δικηγόρο Δήμητρα Λίγγρη (Α.Μ. 22875), που τη διόρισε με πληρεξούσιο και η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της.

Με την αίτηση αυτή η αιτούσα εταιρεία επιδιώκει να ακυρωθεί η υπ’ αριθμ. Γ99/521/23.8.2012 πράξη του Προέδρου του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.) και κάθε άλλη σχετική πράξη ή παράλειψη της Διοικήσεως.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Βασιλικής Ρέτσα.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, με το κρινόμενο ένδικο βοήθημα, το οποίο παραπέμφθηκε στο Συμβούλιο της Επικρατείας με την 2016/2016 απόφαση του Διοικητικού Πρωτοδικείου Αθηνών (εν συμβ.) λόγω αρμοδιότητας, ζητείται η ακύρωση της Γ99/521/23.8.2012 πράξεως του Προέδρου του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.), σύμφωνα με την οποία ανέρχεται σε 116.614,52 ευρώ το ποσό “αυτόματης επιστροφής (claw back)” που οφείλει η αιτούσα για το πρώτο τετράμηνο του έτους 2012, κατά το άρθρο 11 του ν. 4052/2012 (Α’ 41) και την εκδοθείσα κατ’ εξουσιοδότηση του άρθρου αυτού ΔΥΓ3(α)/ οικ. ΓΥ 10/1.3.2012 απόφαση του Υπουργού Υγείας και Κοινωνικής Αλληλεγγύης “Μηχανισμός αυτόματων επιστροφών (Claw back)” (Β΄ 681).

2. Επειδή, το ένδικο αυτό βοήθημα, το οποίο ασκήθηκε ως προσφυγή ενώπιον του Διοικητικού Πρωτοδικείου Αθηνών, ορθώς χαρακτηρίσθηκε από το δικαστήριο αυτό ως αίτηση ακυρώσεως και παραπέμφθηκε, κατά τα ανωτέρω, στο Συμβούλιο της Επικρατείας (ΣτΕ 2439/2015 επταμ., πρβλ. ΣτΕ 3047/2017 επταμ., 2265/2019 επταμ. κ.α.).

3. Επειδή, από τον συνδυασμό των διατάξεων των άρθρων 35 παρ. 3 και 36 παρ. 1 και 3 του π.δ. 18/1989, όπως ισχύουν, συνάγεται ότι, σε περίπτωση άσκησης ενδίκου βοηθήματος ή μέσου σε διοικητικό δικαστήριο και παραπομπής της υπόθεσης από το δικαστήριο αυτό στο Συμβούλιο της Επικρατείας, λόγω αρμοδιότητας, η κατά νόμον μηνιαία προθεσμία για την, επί ποινή απαραδέκτου, καταβολή ή συμπλήρωση του προβλεπόμενου παραβόλου αρχίζει από την επίδοση της παραπεμπτικής απόφασης στον αιτούντα ή τον πληρεξούσιο δικηγόρο του, εκτός εάν η δικογραφία περιέλθει στο Συμβούλιο της Επικρατείας σε χρόνο μεταγενέστερο της επίδοσής της, οπότε η προθεσμία αρχίζει από την περιέλευση του δικογράφου στο Συμβούλιο της Επικρατείας (ΣτΕ 246, 118-122/2020, επίσης ΣτΕ 40, 79, 245/2019 εν συμβ. κ.ά.). Σε περίπτωση, εξ άλλου, κατά την οποία δεν προκύπτει από τη δικογραφία κοινοποίηση της παραπεμπτικής απόφασης του διοικητικού δικαστηρίου ή η κοινοποίηση δεν είναι έγκυρη, η ανωτέρω μηνιαία προθεσμία κινείται από την κοινοποίηση στον διάδικο που άσκησε το ένδικο βοήθημα ή μέσο, ή στον πληρεξούσιο δικηγόρο του, της πράξης του Προέδρου του οικείου σχηματισμού του Συμβουλίου της Επικρατείας με την οποία ορίζεται δικάσιμος και εισηγητής για την εκδίκαση της υπόθεσης. Εάν δε, είτε στη μια είτε στην άλλη περίπτωση, η μηνιαία προθεσμία παρέλθει άπρακτη, το ένδικο βοήθημα ή μέσο απορρίπτεται ως απαράδεκτο (ΣτΕ 246, 118-122/2020, 1309/2018, 994/2018 κ.ά.). Εξ άλλου, η μη καταβολή ή η καταβολή ελλιπούς παραβόλου δεν περιλαμβάνεται στις τυπικές παραλείψεις, οι οποίες μπορούν να καλυφθούν και εκ των υστέρων, κατά τα οριζόμενα στις παραγρ. 3 και 4 του άρθ. 33 του π.δ. 18/1989, οι οποίες, μεταξύ άλλων, προστέθηκαν με το άρθ. 32 παρ. 2 του ν. 3772/ 2009, Α΄ 112 (OλΣτΕ 777/2013, 333/2021 και, ενδεικτικώς, ΣτΕ 944, 945/2023 7μ, 1959/2022 7μ, 459/2021 7μ, 2343/2022, 3041/2015).

4. Επειδή, εν προκειμένω, κατά την κατάθεση του κρινόμενου ένδικου βοηθήματος (2012), το οποίο συνιστούσε, όπως προεκτέθηκε, αίτηση ακυρώσεως και υπέκειτο, σύμφωνα με τις ισχύουσες κατά τον κρίσιμο χρόνο διατάξεις, σε παράβολο εκατόν πενήντα (150) ευρώ (άρθ. 36 παρ. 1 π.δ. 18/1989, όπως είχε αντικατασταθεί με το άρθ. 8 του 
ν. 3900/2010, Α΄ 21), καταβλήθηκε παράβολο εκατό (100) ευρώ (ειδικό έντυπο σειράς Α΄ με αριθμ. 1233391/19.10.2012). Η προαναφερόμενη 2016/2016 (εν συμβ.) παραπεμπτική απόφαση του Διοικητικού Πρωτοδικείου Αθηνών επιδόθηκε στο γραφείο του πληρεξουσίου δικηγόρου της αιτούσης (όπου, απόντος του ιδίου, παρελήφθη από τη δικηγόρο Σ.Χ.) στις 17.5.2016 (βλ. αποδεικτικό επιδόσεως ειδικού φρουρού Κ.Μ.) και η δικογραφία περιήλθε στο Συμβούλιο της Επικρατείας στις 7.4.2017 (αριθ. καταθ. 1058/2017). Όπως δε προκύπτει από το με ημερομηνία 17.1.2020 αποδεικτικό επιδόσεως του επιμελητή του Δικαστηρίου Α.Μ., αντίγραφο της από 13.12.2019 πράξεως του Προέδρου του Στ΄ Τμήματος, με την οποία ορίσθηκε δικάσιμος (η 27η.1.2020) και εισηγητής για την υπόθεση, κοινοποιήθηκε στο γραφείο του υπογράφοντος το δικόγραφο της αιτήσεως ακυρώσεως δικηγόρου (όπου, απόντος του ιδίου, παρελήφθη από τη δικηγόρο Δ.Χ., συνεργάτη του γραφείου του). Υπό τα δεδομένα αυτά, και σύμφωνα με όσα εκτέθηκαν στην προηγούμενη σκέψη, εφόσον η αιτούσα δεν κατέθεσε το ελλείπον παράβολο (50 ευρώ) σε έναν πάντως μήνα και από την τελευταία επίδοση, η οποία εγκύρως κινεί την μηνιαία προθεσμία συμπλήρωσης του παραβόλου, η κρινόμενη αίτηση, η οποία συνοδεύεται μόνο από το κατατεθέν ενώπιον του Διοικητικού Πρωτοδικείου Αθηνών ελλιπές παράβολο των 100 ευρώ, είναι απαράδεκτη (ΣτΕ 1389, 246, 118-122/2020, 777/2013 Ολομ., 2232/2016, 333/2016, 2355, 1653/2015 κ.ά.) και πρέπει, για τον λόγο αυτό, να απορριφθεί (πρβλ., υπό την έννοια αυτή, ΣτΕ 2558/2022 σκ. 10)· δεδομένου δε ότι, επί απορρίψεως αιτήσεως λόγω ελλιπούς παραβόλου, το κατατεθέν επιστρέφεται (ΣτΕ 1389, 246, 118-122/2020, 2232, 333/2016, 2355, 1653/2015 κ.ά.), πρέπει να επιστραφεί στην αιτούσα το καταβληθέν από αυτή ποσό παραβόλου (100 ευρώ). Κατ’ εκτίμηση δε των περιστάσεων, η αιτούσα πρέπει να απαλλαγεί από τη δικαστική δαπάνη του Ε.Ο.Π.Υ.Υ.

Δ ι ά τ α ύ τ α

Απορρίπτει την αίτηση.

Διατάσσει την επιστροφή στην αιτούσα του καταβληθέντος από αυτή παραβόλου, σύμφωνα με το σκεπτικό.

Απαλλάσσει την αιτούσα από τη δικαστική δαπάνη του Εθνικού Οργανισμού Παροχής Υπηρεσιών Υγείας.

Η διάσκεψη έγινε στην Αθήνα στις 22 Σεπτεμβρίου 2020

Η Προεδρεύουσα ΑντιπρόεδροςΗ Γραμματέας

και μετά την αποχώρησή της

Η Γραμματέας του Στ΄ Τμήματος

Ευαγγελία ΝίκαΣταυρούλα Χάρου

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2024.

Ο Πρόεδρος του Στ´ ΤμήματοςΗ Γραμματέας

Ιωάννης Β. ΓράβαρηςΕυδοκία Κιλισμανή

./.
Α2294/2024
Στ' Τμήμα
Απόφαση
31/12/2024
Αίτηση αναιρέσεως
Ε1300/2023
Πενταμελής
ECLI:EL:COS:2024:1231A2294.23E1300
******
******

Λ.Κ.(m)

Αριθμός 2294/2024

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Στ΄

Συνεδρίασε δημόσια στο ακροατήριό του στις 30 Σεπτεμβρίου 2024, με την εξής σύνθεση: Μαρίνα Παπαδοπούλου, Αντιπρόεδρος, Προεδρεύουσα, σε αναπλήρωση του Προέδρου του Τμήματος, που είχε κώλυμα, Βασίλειος Αραβαντινός, Κασσιανή Μαρίνου, Σύμβουλοι, Δημήτριος Τομαράς, Μαρία Γκάνα, Πάρεδροι. Γραμματέας η Ευδοκία Κιλισμανή.

Για να δικάσει την από 13 Απριλίου 2023 αίτηση:

της Σ.Σ., κατοίκου ..., η οποία παρέστη με τον δικηγόρο Γεώργιο Τράντα (Α.Μ. 1963 Δ.Σ. Πειραιώς), που τον διόρισε στο ακροατήριο,

κατά των: 1. Υπουργού Οικονομικών και ήδη Εθνικής Οικονομίας και Οικονομικών, ο οποίος παρέστη με την Όλγα Παπαχρήστου, Πάρεδρο του Νομικού Συμβουλίου του Κράτους, η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της, 2. Περιφέρειας Στερεάς Ελλάδας, η οποία παρέστη με τη δικηγόρο Φωτεινή Κανέτη (Α.Μ. 90 Δ.Σ. Λαμίας), που τη διόρισε με πληρεξούσιο και απόσπασμα της Περιφερειακής Επιτροπής της και 3. ν.π.δ.δ. με την επωνυμία «Οργανισμός Κωπαΐδας», ο οποίος παρέστη με τη δικηγόρο Αρτέμιδα Γκαρή (Α.Μ. 33796), που τη διόρισε με πληρεξούσιο και η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της,

Με την αίτηση αυτή η αναιρεσείουσα επιδιώκει να αναιρεθεί η υπ’ αριθμ. 2070/2022 απόφαση του Διοικητικού Εφετείου Πειραιώς.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Μαρίας Γκάνα.

Κατόπιν το δικαστήριο άκουσε τον πληρεξούσιο της αναιρεσείουσας, ο οποίος ανέπτυξε και προφορικά τους προβαλλόμενους λόγους αναιρέσεως και ζήτησε να γίνει δεκτή η αίτηση και την πληρεξουσία της αναιρεσίβλητης Περιφέρειας, η οποία ζήτησε την απόρριψή της.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, με την κρινόμενη αίτηση, για την οποία έχει καταβληθεί το νόμιμο παράβολο (κωδικός πληρωμής ηλεκτρονικού παραβόλου 57890171095310090075) ζητείται η αναίρεση της 2070/2022 απόφασης του Μονομελούς Διοικητικού Εφετείου Πειραιώς, με την οποία απορρίφθηκε έφεση της ήδη αναιρεσείουσας κατά της 134/2020 οριστικής απόφασης του Μονομελούς Διοικητικού Πρωτοδικείου Λειβαδιάς.

2. Επειδή, όπως προκύπτει από την αναιρεσιβαλλόμενη και τα λοιπά διαδικαστικά έγγραφα, με την πρωτόδικη απόφαση είχε γίνει εν μέρει δεκτή αγωγή της αναιρεσείουσας, με την οποία ζητούσε να υποχρεωθούν οι ήδη αναιρεσίβλητοι να της καταβάλουν, εις ολόκληρον ο καθένας και νομιμοτόκως το συνολικό ποσό των 36.098,30 ευρώ. Από τα αιτούμενα, ποσό ύψους 30.001 ευρώ αφορούσε σε δεδουλευμένες, κατά τους ισχυρισμούς της αναιρεσείουσας αποδοχές, που παρανόμως παρέλειψαν να της καταβάλουν κατά το χρονικό διάστημα από 01.12.2014 έως 12.02.2016 οι αναιρεσίβλητοι και το λοιπό ποσό των 6.097,30 ευρώ αφορούσε σε δεδουλευμένες, κατά τους ισχυρισμούς της, αποδοχές για υπερεργασία και υπερωριακή απασχόλησή της, χρονικού διαστήματος από 07.01.2013 έως 30.11.2014. Επικουρικώς, τα ως άνω ποσά, η ενάγουσα και ήδη αναιρεσείουσα τα ζητούσε σε βάρος των δύο πρώτων αναιρεσιβλήτων και με βάση τις διατάξεις περί αδικαιολόγητου πλουτισμού (άρθρα 904 επ. ΑΚ). Με την πρωτόδικη απόφαση, η αγωγή κρατήθηκε ως προς το πρώτο της κεφάλαιο (30.001), έγινε εν μέρει δεκτή και υποχρεώθηκε η 2η αναιρεσίβλητη να καταβάλει στην ενάγουσα ποσό 764,50 ευρώ ως δεδουλευμένες αποδοχές, καθώς το υπόλοιπο αιτούμενο ποσό κρίθηκε ότι είχε υποπέσει σε παραγραφή. Περαιτέρω, διατάχθηκε ο χωρισμός του δικογράφου ως προς το δεύτερο κεφάλαιο (6.097,30 ευρώ), ως προς το οποίο αναβλήθηκε η έκδοση οριστικής απόφασης. Κατά της οριστικής κρίσης της πρωτόδικης απόφασης ασκήθηκε έφεση, η οποία απορρίφθηκε με την αναιρεσιβαλλόμενη απόφαση.

3. Επειδή, στην παράγραφο 3 του άρθρου 53 του π.δ. 18/1989 (Α΄ 8), όπως ισχύει, ορίζονται τα εξής: «3. Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. […]». Περαιτέρω, στην παράγραφο 4 του ως άνω άρθρου 53 του π.δ. 18/1989, όπως ισχύει, ορίζονται τα εξής: «4. Δεν επιτρέπεται η άσκηση αίτησης αναιρέσεως, όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ, εκτός αν προσβάλλονται αποφάσεις που εκδίδονται επί προσφυγών ουσίας, εφόσον αφορούν περιοδικές παροχές ή τη θεμελίωση του δικαιώματος σε σύνταξη ή τη θεμελίωση του δικαιώματος σε εφάπαξ παροχή και τον καθορισμό του ύψους της. […]».

4. Επειδή, κατά την έννοια των ως άνω διατάξεων, προκειμένου να κριθεί παραδεκτή αίτηση αναιρέσεως, απαιτείται η συνδρομή των προϋποθέσεων και των δύο παραγράφων, ήτοι τόσο του ελαχίστου ποσού της διαφοράς (παρ. 4) όσο και της προβολής ισχυρισμών με το περιεχόμενο της παραγράφου 3. Συνεπώς, αν πρόκειται για χρηματικού αντικειμένου διαφορά, το ποσό της οποίας υπολείπεται των 40.000 ευρώ, η αίτηση αναιρέσεως ασκείται απαραδέκτως. Εξαίρεση από την συνδρομή της προϋπόθεσης του ποσού της διαφοράς προβλέπεται, μεταξύ άλλων, για τις αιτήσεις αναιρέσεως κατά αποφάσεων που έχουν εκδοθεί κατόπιν άσκησης προσφυγής για την ικανοποίηση αξίωσης που αφορά περιοδικές παροχές ή τη θεμελίωση δικαιώματος για τη λήψη εφάπαξ παροχής και τον καθορισμό του ύψους της. Η εξαιρετική αυτή ρύθμιση, η οποία θεσπίστηκε, σύμφωνα με την αιτιολογική έκθεση του ν. 3772/2009 (Α΄ 112), ειδικώς για τις υποθέσεις κοινωνικής ασφάλισης που αφορούν στην κατ’ αρχήν θεμελίωση του όλου ασφαλιστικού δικαιώματος, λόγω της προδήλως αυξημένης σημασίας τους για τον δικαιούχο, περιορίζεται, κατά το γράμμα και τον σκοπό του νόμου, μόνο στην διεκδίκηση των ανωτέρω παροχών με το ένδικο βοήθημα της προσφυγής, ενώ αντιθέτως δεν εκτείνεται στις περιπτώσεις διεκδικήσεως των παροχών αυτών με την άσκηση αγωγής (για περιοδικές παροχές βλ. ΣτΕ 131, 1262/2024, 1560/2023, 1210/2022 κ.α. για εφάπαξ παροχή βλ. ΣτΕ ΣτΕ 2055/2022, 1814/2019, 20/2018, 2901/2017 κ.α.). Εξάλλου, οι ανωτέρω διατάξεις (παρ. 3 και 4 του άρθρου 53 του π.δ/τος 18/1989), με τις οποίες ο νομοθέτης διαμόρφωσε τις προϋποθέσεις του παραδεκτού της αίτησης αναιρέσεως, σταθμίζοντας το δικαίωμα των διαδίκων να ακουστεί η υπόθεσή τους από το αναιρετικό δικαστήριο, με σκοπό την διόρθωση τυχόν νομικών σφαλμάτων της προσβαλλόμενης αποφάσεως του δικαστηρίου της ουσίας, με την κατά τα ανωτέρω ανάγκη της αποσυμφορήσεως του Συμβουλίου της Επικρατείας από μεγάλο όγκο αναιρετικών υποθέσεων, δεν αντίκεινται στην διάταξη του άρθρου 6 παρ. 1 της ΕΣΔΑ, δεδομένου ότι η αμετάκλητη επίλυση των διαφορών σε σύντομο χρονικό διάστημα είναι σύμφωνη προς τις επιταγές του άρθρου αυτού, ενώ, όπως έχει δεχθεί το ΕΔΔΑ, λόγω της ιδιαίτερης φύσεως και αποστολής του αναιρετικού δικαστηρίου, το οποίο αποφαίνεται επί ενδίκων μέσων κατά αποφάσεων τακτικών διοικητικών δικαστηρίων, που κρίνουν κατ’ ουσίαν την υπόθεση, οι προϋποθέσεις πρόσβασης σε αυτό μπορεί να είναι περισσότερο τυπικές (βλ. αποφάσεις του Ε.Δ.Δ.Α. της 2.6.2016, 18880/15, Παπαϊωάννου κατά Ελλάδας, της 4.9.2003, 72267/01, Παναγιώτα Βελή-Μακρή και λοιποί κατά Ελλάδας, της 19.12.1997, 155/1996/774/975, Brualla Gomez de la Torre κατά Ισπανίας, της 21.6.2011, 53261/08, ως προς τη θέσπιση χρηματικού ορίου βλ. και Bulfracht LTD κατά Κροατίας [σκ.34] και 2611/07 και 15276/07, Dobrić κατά Σερβίας [σκ. 54]).

5. Επειδή, εν προκειμένω, το ποσό της διαφοράς που άγεται κατ’ αναίρεση υπολείπεται κατά τα προαναφερθέντα του ορίου των 40.000 ευρώ, χωρίς να συντρέχει η εξαίρεση από τον κανόνα του απαραδέκτου λόγω ποσού της αίτησης αναιρέσεως, η οποία προβλέπεται από την παράγραφο 4 του άρθρου 53 του κωδ. π.δ/τος 18/1989, αφού, όπως εκτίθεται ανωτέρω, το εισαγωγικό της δίκης δικόγραφο, σχετικά με την διεκδίκηση των επιδίκων ποσών, ήταν αγωγή. Τούτο δε, ανεξαρτήτως του ότι τα αιτούμενα ποσά δεν θα μπορούσαν να θεωρηθούν εφάπαξ παροχή, όπως προβάλλεται με το υπόμνημα που κατατέθηκε μετά τη συζήτηση στο ακροατήριο, καθώς η εφάπαξ παροχή για την οποία προβλέπεται η εξαίρεση από τον κανόνα της παραγράφου 4 αναφέρεται στην επέκταση της συνταξιοδοτικής προστασίας των εργαζομένων -με σκοπό την αναπλήρωση μέρους του απολεσθέντος εισοδήματός τους- που απονέμεται από τον ασφαλιστικό οργανισμό, εφόσον ο ασφαλισμένος έλαβε κύρια σύνταξη λόγω γήρατος ή οριστικής αναπηρίας (ήδη άρθρο 35 παρ. 3 του ν. 4387/2016, όπως ισχύει) [βλ. ανωτέρω αιτιολογική έκθεση άρθρου 35 του ν. 3772/2009], περίπτωση που δεν προκύπτει ότι συντρέχει εν προκειμένω.

6. Επειδή, με τα δεδομένα αυτά, η κρινόμενη αίτηση έχει ασκηθεί απαραδέκτως, χωρίς να ασκεί επιρροή η προβολή ισχυρισμών με το περιεχόμενο που επιβάλλουν οι διατάξεις της παρ. 3 του άρθρου 53 του π.δ/τος 18/1989. Τα δε προβαλλόμενα με το υπόμνημα που κατατέθηκε ηλεκτρονικά μετά τη συζήτηση της υπόθεσης στο ακροατήριο, περί του ότι θα έπρεπε να κριθεί παραδεκτή η αίτηση υπό το πρίσμα του άρθρου 6 παρ. 1 της ΕΣΔΑ, ανεξαρτήτως του ότι αυτό έχει, όπως προκύπτει από το σχετικό αποδεικτικό, κατατεθεί στις 8.10.2024, πέραν της προθεσμίας (7.10.2024) η οποία είχε χορηγηθεί από την Πρόεδρο, είναι, σύμφωνα με όσα έχουν προεκτεθεί, απορριπτέα (πρβλ. ΣτΕ 1013/2019, 2446/2018 κ.ά.).

7. Επειδή, κατόπιν των ανωτέρω, η κρινόμενη αίτηση πρέπει να απορριφθεί ως απαράδεκτη. Το Δικαστήριο, ωστόσο, εκτιμώντας τις περιστάσεις κρίνει ότι η αιτούσα πρέπει να απαλλαγεί από τη δικαστική δαπάνη (άρθρο 39 παρ. 1 εδάφιο δεύτερο του π.δ. 18/1989, Α΄ 8).

Δ ι ά τ α ύ τ α

Απορρίπτει την αίτηση και

Διατάσσει την κατάπτωση του κατατεθέντος παραβόλου

Η διάσκεψη έγινε στην Αθήνα στις 8 Οκτωβρίου 2024

Η Προεδρεύουσα ΑντιπρόεδροςΗ Γραμματέας

Μαρίνα ΠαπαδοπούλουΕυδοκία Κιλισμανή

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2024.

Ο Πρόεδρος του Στ´ ΤμήματοςΗ Γραμματέας

Ιωάννης Β. ΓράβαρηςΕυδοκία Κιλισμανή

./.
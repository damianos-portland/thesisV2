Α2293/2024
Στ' Τμήμα
Απόφαση
31/12/2024
Αίτηση ακυρώσεως
Ε1060/2018
Πενταμελής
ECLI:EL:COS:2024:1231A2293.18E1060
******
******

Λ.Κ.(m)

Αριθμός 2293/2024

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Στ΄

Συνεδρίασε δημόσια στο ακροατήριό του στις 30 Ιανουαρίου 2023, με την εξής σύνθεση: Ιωάννης Γράβαρης, Αντιπρόεδρος, Πρόεδρος του Στ΄ Τμήματος, Βασίλειος Αραβαντινός, Ιωάννης Μιχαλακόπουλος, Σύμβουλοι, Σταυρούλα Λαμπροπούλου, Καλλιόπη Κατρά, Πάρεδροι. Γραμματέας ο Λάμπρος Ρίκος.

Για να δικάσει την από 23 Απριλίου 2018 αίτηση:

της ανώνυμης εταιρείας με την επωνυμία «ΡΟΣ (ΕΛΛΑΣ) ΑΝΩΝΥΜΗ ΕΤΑΙΡΕΙΑ» και τον διακριτικό τίτλο «ΡΟΣ (ΕΛΛΑΣ) Α.Ε.», που εδρεύει στο Μαρούσι Αττικής (Αλαμάνας 4 και Δελφών), η οποία παρέστη με τον δικηγόρο Χρήστο Θεοδώρου (Α.Μ. 12777), που τον διόρισε με πληρεξούσιο,

κατά του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.), που εδρεύει στο Μαρούσι Αττικής (Απ. Παύλου 12), ο οποίος παρέστη με τη δικηγόρο Δήμητρα Λίγγρη (Α.Μ. 22875), που τη διόρισε με πληρεξούσιο και η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της.

Με την αίτηση αυτή η αιτούσα εταιρία επιδιώκει να αναιρεθεί η υπ’ αριθμ. ΔΒ4Δ/ΕΜΠ./οικ.203/Γ99/55/28.3.2018 απόφαση του Προέδρου του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.) και κάθε άλλη σχετική πράξη ή παράλειψη της Διοικήσεως.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Σταυρούλας Λαμπροπούλου.

Κατόπιν το δικαστήριο άκουσε τον πληρεξούσιο της αιτούσας εταιρείας, ο οποίος ανέπτυξε και προφορικά τους προβαλλόμενους λόγους ακυρώσεως και ζήτησε να γίνει δεκτή η αίτηση.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινόμενης αιτήσεως έχει καταβληθεί το νόμιμο παράβολο (κωδικός ηλεκτρονικού παραβόλου 202706268958 0619 0051).

2. Επειδή, με την κρινόμενη αίτηση ζητείται η ακύρωση της ΔΒ4Δ/Εμπ.οικ.203/Γ99/55/28.3.2018 πράξεως του Προέδρου του Ε.Ο.Π.Υ.Υ., με την οποία επιβλήθηκε εις βάρος της αιτούσας φαρμακευτικής εταιρείας, όσον αφορά στο δεύτερο εξάμηνο του έτους 2017, ποσό αυτόματης επιστροφής (claw back) για αγορά φαρμάκων νοσοκομειακής μόνο χρήσεως από τα φαρμακεία του Ε.Ο.Π.Υ.Υ., ύψους 8.068.647,77 ευρώ, κατ’ εφαρμογή των διατάξεων του άρθρου 11 περ. στ΄ του ν. 4052/2012 και της κατ’ εξουσιοδότηση αυτών εκδοθείσας αποφάσεως Β1β/Γ.Π./οικ.50231/2017 του Υπουργού Υγείας, όπως οι εν λόγω διατάξεις ίσχυαν κατά το χρόνο εκδόσεως της προσβαλλόμενης πράξεως.

3. Επειδή, όπως έχει παγίως κριθεί (ΣτΕ 2439-40/2015 επτ., 3153, 3164/2017, 1088, 2778/2020, 63, 281/2021 κ.ά. για την εξωνοσοκομειακή φαρμακευτική δαπάνη, ΣτΕ 3047-8/2017 επτ., 1590-1/2018 επτ., 2266/2019 επτ., 331, 333/2019, 1784/2019, 163/2020, 2216, 2438-9/2022, 1047/2023 κ.ά. για τη νοσοκομειακή φαρμακευτική δαπάνη), ο εισαχθείς με το άρθρο 11 του ν. 4052/2012 μηχανισμός αυτόματης επιστροφής (claw back), ο οποίος, σε συνδυασμό με άλλα μέτρα, θεσπίσθηκε αρχικώς στον τομέα της εξωνοσοκομειακής φαρμακευτικής δαπάνης για την αντιμετώπιση της οξείας δημοσιονομικής κρίσης στην οποία βρισκόταν η Χώρα και την αποφυγή κατάρρευσης του συστήματος δημόσιας υγείας, ακολούθως δε με τους νόμους 4346/2015 και 4354/2015 επεκτάθηκε στη συνολική δημόσια φαρμακευτική δαπάνη (εξωνοσοκομειακή και νοσοκομειακή) έως την 31.12.2018 (βλ. άρθρο 2 παρ. ΣΤ υποπαρ. 2 του ν. 4336/2015), συνιστά περιορισμό των χρηματικών απαιτήσεων των κατόχων άδειας κυκλοφορίας φαρμάκων από τις σχετικές πωλήσεις (και όχι επιβολή φόρου ή κοινωνικής εισφοράς)· ο οποίος, υπό τις συγκεκριμένες συνθήκες και με τα χαρακτηριστικά των οικείων ρυθμίσεων δεν αντίκειται στο Σύνταγμα. Ειδικότερα, οι σχετικές ρυθμίσεις, υπηρετώντας επιτακτικό δημόσιο συμφέρον, δεν αντιβαίνουν στις συνταγματικές διατάξεις για την προστασία της οικονομικής ελευθερίας και της περιουσίας και την αρχή της αναλογικότητας, ούτε στις διατάξεις των άρθρων 21 παρ. 3 και 22 παρ. 5 Συντ., καθώς κατατείνουν στη διασφάλιση της βιωσιμότητας του συστήματος κοινωνικής ασφάλισης και, συνακόλουθα, τόσο στην εκπλήρωση της κατά τις εν λόγω διατάξεις συνταγματικής υποχρέωσης του Κράτους να μεριμνά για την υγεία των πολιτών και για την παροχή κοινωνικής ασφάλισης στους εργαζομένους όσο και στη διατήρηση του αντιστοίχου - σημαντικού - κύκλου εργασιών των δραστηριοποιουμένων στον χώρο αυτό επιχειρήσεων· αλλ’ ούτε και στην αρχή της ισότητας, σε σχέση με τις λοιπές επιχειρήσεις που δραστηριοποιούνται στην αγορά του φαρμάκου, οι οποίες επιβαρύνθηκαν με άλλα μέτρα. Συνεπώς, τα προβαλλόμενα περί αντισυνταγματικότητας των επίδικων ρυθμίσεων είναι αβάσιμα και απορριπτέα.

4. Επειδή, περαιτέρω, όπως έχει παγίως κριθεί (ΣτΕ 2439/2015 επτ., 3447-3450/2015 επτ., 3047/2017 επτ., 1590-1/2018 επτ., 3153/2017, 331, 1784, 2399/2019, 163, 1088/2020, 557-8/2022, 1046-7/2023), το δίκαιο της Ευρωπαϊκής Ένωσης δεν θίγει την αρμοδιότητα των κρατών μελών να θεσπίζουν κανόνες, όπως οι ανωτέρω, για να ρυθμίσουν την αγορά των φαρμακευτικών προϊόντων προκειμένου, μεταξύ άλλων, να διαφυλάξουν την οικονομική ισορροπία των ασφαλιστικών συστημάτων υγείας (βλ. απόφαση ΔΕΕ της 2.4.2009, C-352/07 έως C-356/07, C-365/07 έως C-367/07 και C-400/07, A. Menarini Industrie Farmaceutiche Riunite Srl κ.λπ. σκ. 19), δεν υφίσταται δε εναρμόνιση, σε κοινοτικό επίπεδο, ως προς τις προϋποθέσεις των παροχών κοινωνικής ασφάλισης (βλ. απόφαση ΔΕΚ της 20.1.2005, C-245/03, Merck, Sharp & Dohme κατά Βελγίου, σκ. 28) και, ειδικότερα, ως προς το ύψος του σχετικού δημοσιονομικού κόστους. Εξάλλου, το ανωτέρω μέτρο της αυτόματης επιστροφής στη φαρμακευτική δαπάνη, έχοντας θεσπισθεί ως γενικό μέτρο, το οποίο εφαρμόζεται αδιακρίτως καταγωγής των φαρμακευτικών προϊόντων και επιβάλλεται σε όλους τους επιχειρηματίες που ασκούν τη σχετική δραστηριότητα στο εθνικό έδαφος, δεν αντίκειται στις περί της ελεύθερης κυκλοφορίας των εμπορευμάτων, της ελευθερίας εγκαταστάσεως και της ελεύθερης παροχής υπηρεσιών διατάξεις των άρθρων 34 επ., 49 επ. και 56 επ. της Συνθήκης για τη λειτουργία της Ευρωπαϊκής Ένωσης, ούτε τίθεται, κατά την εφαρμογή του, ζήτημα αλλοίωσης του ελεύθερου ανταγωνισμού. Η δε οδηγία 89/105/ΕΟΚ του Συμβουλίου της 21ης Δεκεμβρίου 1988 «Σχετικά με τη διαφάνεια των μέτρων που ρυθμίζουν τον καθορισμό των τιμών των φαρμάκων για ανθρώπινη χρήση και την κάλυψη του κόστους των στα πλαίσια των εθνικών ασφαλιστικών συστημάτων υγείας» (ΕΕ L 40), δεν αποκλείει, κατ’ αρχήν, να τίθενται περιορισμοί στη δημόσια φαρμακευτική δαπάνη, να γίνονται εκπτώσεις κατά τις πωλήσεις, ειδικώς, των φαρμακευτικών ιδιοσκευασμάτων με κάλυψη της σχετικής δαπάνης από τους δημόσιους φορείς υγείας ή να περιορίζονται κατ’ άλλο τρόπο οι σχετικές χρηματικές απαιτήσεις των επιχειρήσεων παραγωγής και εμπορίας φαρμάκων κατά των εν λόγω φορέων. Κατόπιν αυτών, οι επίδικες ρυθμίσεις δεν παραβιάζουν το δίκαιο της Ευρωπαϊκής Ένωσης και τα περί του αντιθέτου προβαλλόμενα, ανεξαρτήτως του αν προβάλλονται παραδεκτώς από άποψη επίκλησης και θεμελίωσης του στοιχείου της διασυνοριακότητας, είναι, πάντως, αβάσιμα και απορριπτέα.

5. Επειδή, όπως έχει επίσης ήδη κριθεί (ΣτΕ 2439-40/2015 επτ., 3047-8/2017 επτ., 1590-1/2018 επτ., 102, 334/2019, 2778/2020, κ.ά.), ο ανωτέρω μηχανισμός περιορισμού χρηματικών απαιτήσεων των φαρμακευτικών επιχειρήσεων, υποβαλλόμενος στον οριακό έλεγχο του Συμβουλίου της Επικρατείας, υπό τις συνθήκες της θέσπισής του, δεν αντίκειται γενικώς και αφηρημένως, ούτε στο άρθρο 1 του Πρώτου Πρόσθετου Πρωτοκόλλου της Ε.Σ.Δ.Α., σύμφωνα με το οποίο είναι μεν σεβαστή η περιουσία κάθε προσώπου, είναι όμως ανεκτοί σχετικοί περιορισμοί εφόσον τηρείται η αρχή της δίκαιης ισορροπίας μεταξύ του γενικού συμφέροντος που τους επιβάλλει και των δικαιωμάτων επί της περιουσίας.

6. Εν προκειμένω, όπως προκύπτει από τα στοιχεία του φακέλου, η συνολική δαπάνη του δεύτερου εξαμήνου του έτους 2017 υπερέβη τον προϋπολογισμό του, ανερχόμενο σε 41.000.000 ευρώ κατά το ποσό των 29.918.237,70 ευρώ, με το οποίο επιβαρύνθηκε ο επιχειρηματικός κλάδος των Κ.Α.Κ. μέσω του μηχανισμού αυτόματης επιστροφής (claw back). Αυτή η επιβάρυνση των Κ.Α.Κ., κατά 29.918.237,70 ευρώ επί πωλήσεών τους συνολικού ύψους 70.918.237,70 ευρώ, δεν προκύπτει ότι ήταν απρόσφορη ή μη αναγκαία ή υπέρμετρη, ώστε να κριθεί απαγορευμένη από το άρθρο 1 του Πρώτου Προσθέτου Πρωτοκόλλου της ΕΣΔΑ. Περαιτέρω δε, και η επιβάρυνση της αιτούσας, δυνάμει της ως άνω πράξεως του Προέδρου του ΕΟΠΥΥ, με το ποσό των 8.068.647,77 ευρώ για το αντίστοιχο εξάμηνο, αν και σημαντική, δεν μπορεί, υπό τις συγκεκριμένες εν προκειμένω συνθήκες, πάντως, να θεωρηθεί ως απαγορευμένη από το Σύνταγμα και το άρθρο 1 του Πρώτου Προσθέτου Πρωτοκόλλου της ΕΣΔΑ.

7. Επειδή, κατά τα ήδη κριθέντα (ΣτΕ 530/2003 Ολομ., 2018/2018 Ολομ., 3813/2010, 667/2011, 4306/2011, 3953/2015, 1172/2016, 2111/2017, 1568/2023), όταν προσβάλλεται διοικητική πράξη που έχει εκδοθεί κατά δέσμια αρμοδιότητα και δεν αμφισβητούνται τα κρίσιμα πραγματικά περιστατικά, τότε, και υπό την προϋπόθεση ότι δεν πρόκειται περί ανυπόστατης πράξης, παρέλκει ως αλυσιτελής η έρευνα τυπικών λόγων, όπως είναι και ο λόγος περί αναρμοδιότητας του οργάνου που εξέδωσε την πράξη. Και τούτο διότι το αρμόδιο όργανο, στο οποίο θα παρεπέμπετο η υπόθεση, θα όφειλε κατά νόμον να εκδώσει την πράξη με το ίδιο ακριβώς περιεχόμενο. Επομένως, η εξέταση του ζητήματος της αναρμοδιότητας έκδοσης της προσβαλλόμενης πράξης από τον Πρόεδρο του ΕΟΠΥΥ, το οποίο τίθεται με το εισαγωγικό δικόγραφο της αιτήσεως, παρίσταται εν προκειμένω αλυσιτελής, εφόσον από τις διατάξεις της παραγράφου στ΄ του άρθρου 11 του ν. 4052/2012 (Α΄ 41) και της κατ’ εξουσιοδότηση αυτών εκδοθείσας αποφάσεως Β1β/Γ.Π./οικ.50231/2017 (Β΄ 2255) του Υπουργού Υγείας, όπως ίσχυαν κατά τον χρόνο εκδόσεως της προσβαλλόμενης πράξης, συνάγεται ότι η επιβολή των οφειλόμενων ποσών επιστροφής (rebate) διενεργείται κατά δέσμια αρμοδιότητα της διοίκησης, εν προκειμένω δε η επιβολή του οφειλόμενου ποσού επιστροφής διενεργήθηκε, κατόπιν διαπίστωσης, με υποστατή πράξη, της οποίας δεν αμφισβητείται η πραγματική βάση, της συνδρομής των τασσόμενων από τις διατάξεις αυτές προϋποθέσεων, οι οποίες δεν καταλείπουν περιθώριο ουσιαστικής εκτίμησης στο αρμόδιο όργανο.

8. Επειδή, εξάλλου, ενόψει του ότι η προσβαλλόμενη πράξη εξεδόθη το έτος 2018 και αφορά σε μηχανισμό αυτόματης επιστροφής του β΄ εξαμήνου του 2017 για νοσοκομειακή δαπάνη, κατ’ εφαρμογή του μέτρου αυτού που προβλέφθηκε το πρώτον για την τριετία 2016-2018, δεν είναι ακουστός ο προβαλλόμενος με το από 8.2.2023 υπόμνημα της αιτούσης ισχυρισμός, σύμφωνα με τον οποίο το μέτρο αυτό, λόγω της επεκτάσεώς του με μεταγενέστερο νομοθέτημα (άρθρα 25 του ν. 4549/ 2018 [Α΄105], 41 του ν. 4753/2020 [Α΄ 227] και 77 του ν. 4837/2021 [Α΄ 178]) έως και το έτος 2025, έπαυσε, ως εκ τούτου, να είναι προσωρινό και απέκτησε μόνιμο χαρακτήρα (πρβλ. ΣτΕ 331/2019, σκ. 9).

9. Επειδή, περαιτέρω, αλυσιτελώς προβάλλεται ότι κατά παράβαση των άρθρων 10 και 20 του Συντάγματος και του άρθρου 5 του Κώδικα Διοικητικής Διαδικασίας (ν. 2690/1999, Α΄ 45), τα αρμόδια όργανα του Ε.Ο.Π.Υ.Υ. δεν χορήγησαν στην αιτούσα τα στοιχεία του φακέλου που αποτελούν την αιτιολογία της προσβαλλομένης αποφάσεως του Προέδρου του Ε.Ο.Π.Υ.Υ., με την οποία επεβλήθη στην αιτούσα φαρμακευτική εταιρεία αυτόματη επιστροφή νοσοκομειακής φαρμακευτικής δαπάνης του Οργανισμού ύψους 8.068.647,77 ευρώ. Τούτο δε διότι, ο λόγος αυτός, και αληθής υποτιθέμενος δεν ανάγεται σε πλημμέλεια της προσβαλλόμενης πράξεως (ΣτΕ 1590/2018 επτ., 331/2019). Εν πάση δε περιπτώσει, η αιτούσα αναφέρει αορίστως ότι απευθύνθηκε στην Διοίκηση με επιστολή και ζήτησε την κοινοποίηση αναλυτικών στοιχείων της προσβαλλόμενης πράξης, τα οποία όμως ουδέποτε της χορηγήθηκαν, αφού τούτο ουδόλως τεκμηριώνεται, ο δε καθ΄ ου ο Οργανισμός δηλώνει με το ΔΒ4Γ/Γ23/90/οικ.22168/30.5.2018 έγγραφο απόψεών του, ότι χορηγήθηκε στην αιτούσα ό,τι εκείνη είχε αιτηθεί. Ως εκ τούτου, πρέπει να απορριφθούν στο σύνολό τους οι σχετικές αιτιάσεις της αιτούσας.

10. Επειδή, κατόπιν των ανωτέρω, πρέπει να απορριφθεί η υπό κρίση αίτηση στο σύνολό της.

Δ ι ά τ α ύ τ α

Απορρίπτει την αίτηση.

Διατάσσει την κατάπτωση του κατατεθέντος παραβόλου.

Επιβάλλει εις βάρος της αιτούσας τη δικαστική δαπάνη του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.) η οποία ανέρχεται στο ποσό των τετρακοσίων είκοσι (420) ευρώ.

Η διάσκεψη έγινε στην Αθήνα στις 9 Φεβρουαρίου 2023 και στις 20 Ιουνίου 2024.

Ο Πρόεδρος του Στ΄ ΤμήματοςΟ Γραμματέας

Ιωάννης Β. ΓράβαρηςΛάμπρος Ρίκος

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2024.

Ο Πρόεδρος του Στ΄ ΤμήματοςΗ Γραμματέας

Ιωάννης Β. ΓράβαρηςΕυδοκία Κιλισμανή

ΣΤΟ ΟΝΟΜΑ ΤΟΥ ΕΛΛΗΝΙΚΟΥ ΛΑΟΥ

Εντέλλεται προς κάθε δικαστικό επιμελητή να εκτελέσει όταν του το ζητήσουν την παραπάνω απόφαση, τους Εισαγγελείς να ενεργήσουν κατά την αρμοδιότητά τους και τους Διοικητές και τα άλλα όργανα της Δημόσιας Δύναμης να βοηθήσουν όταν τους ζητηθεί.

Η εντολή πιστοποιείται με την σύνταξη και την υπογραφή του παρόντος.

Αθήνα, ..............................................

Ο Πρόεδρος του Στ΄ ΤμήματοςΗ Γραμματέας του Στ΄ Τμήματος

Ιωάννης Β. ΓράβαρηςΣταυρούλα Χάρου

./.
Α2273/2024
Στ' Τμήμα
Απόφαση
31/12/2024
Αίτηση ακυρώσεως
Ε3580/2016
Πενταμελής
ECLI:EL:COS:2024:1231A2273.16E3580
******
******

Κ.Λ. (m)

Αριθμός 2273/2024

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Στ΄

Συνεδρίασε δημόσια στο ακροατήριό του στις 7 Δεκεμβρίου 2020, με την εξής σύνθεση: Ιωάννης Γράβαρης, Αντιπρόεδρος, Πρόεδρος του Στ΄ Τμήματος, Κωνσταντίνα Φιλοπούλου, Ελένη Παπαδημητρίου, Σύμβουλοι, Δημήτριος Τομαράς, Σωτηρία-Ελπίδα Σταφυλά, Πάρεδροι. Γραμματέας η Αικατερίνη Ρίπη.

Για να δικάσει την από 18 Ιανουαρίου 2013 αίτηση:

της ανώνυμης εταιρείας με την επωνυμία «SIEGER PHARMA AΝΩΝΥΜΟΣ ΦΑΡΜΑΚΕΥΤΙΚΗ ΕΤΑΙΡΕΙΑ», που εδρεύει στο Πικέρμι Αττικής (Λεωφ. Μαραθώνος 106), η οποία παρέστη με τον δικηγόρο Μανώλη Σουριαδάκι (Α.Μ. 14596), που τον διόρισε με πληρεξούσιο και ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του,

κατά του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.), που εδρεύει στο Μαρούσι Αττικής (Απ. Παύλου 12), ο οποίος παρέστη με τον δικηγόρο Ιωάννη Παραρά (Α.Μ. 21501), που τον διόρισε με πληρεξούσιο και ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του.

Με την αίτηση αυτή η αιτούσα εταιρεία επιδιώκει να ακυρωθεί η υπ’ αριθμ. Γ99/2015/6.12.2012 απόφαση του Προέδρου του Εθνικού Οργανισμού Παροχής Υπηρεσιών Υγείας και κάθε άλλη σχετική πράξη ή παράλειψη της Διοικήσεως.

Η εκδίκαση άρχισε με την ανάγνωση της εκθέσεως του εισηγητή, Παρέδρου Δημητρίου Τομαρά.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, με την κρινομένη αίτηση, η οποία κατ’ αρχάς ασκήθηκε ενώπιον του Διοικητικού Πρωτοδικείου Αθηνών, και με την υπ’ αριθμ. 2425/2016 απόφαση του δικαστηρίου αυτού παραπέμφθηκε λόγω αρμοδιότητος ενώπιον του Συμβουλίου της Επικρατείας, ζητείται η ακύρωση της υπ’ αριθμ. Γ99/2015/06.12.2012 αποφάσεως του Προέδρου του Ε.Ο.Π.Υ.Υ., με την οποία επεβλήθη σε βάρος της αιτούσης ποσό “επιστροφής” και “πρόσθετης κλιμακούμενης επιστροφής” συνολικού ύψους 10.632,66 ευρώ για το χρονικό διάστημα Μαΐου - Σεπτεμβρίου 2012, κατ’ εφαρμογήν των διατάξεων του άρθρου 22 παρ. 1α του ν. 4052/ 2012 και της υπ’ αριθμ. 42000/8809/1081/2012 αποφάσεως του Υπουργού Υγείας.

2. Επειδή, οι διαφορές που αναφύονται από την προσβολή ατομικών πράξεων που εκδίδονται κατ’ εφαρμογή των ως διατάξεων του άρθρου 22 του ν. 4052/2012 και των κατ’ εξουσιοδότηση αυτών εκδιδομένων κανονιστικών αποφάσεων, και προσδιορίζουν τα επιστρεπτέα ποσά, υπάγονται στην ακυρωτική αρμοδιότητα του Δικαστηρίου τούτου (ΣτΕ 869/2019). Υπό τα δεδομένα αυτά, το υπό κρίση ένδικο βοήθημα, το οποίο ασκήθηκε, όπως αναφέρθηκε στην προηγούμενη σκέψη, ως προσφυγή ενώπιον του Διοικητικού Πρωτοδικείου Αθηνών, ορθώς παραπέμφθηκε με την 2425/2016 απόφαση του Διοικητικού Πρωτοδικείου Αθηνών στο Συμβούλιο της Επικρατείας, στην ακυρωτική αρμοδιότητα του οποίου υπάγεται· έχει  
εξ άλλου καταβληθεί το νόμιμο παράβολο (υπ’ αριθμ. 3391674-5/21.01.2013 ειδικά έντυπα παραβόλου και Θ 1135935/26.10.2016 διπλότυπο εισπράξεως τύπου Α΄ της Δ΄ Δ.Ο.Υ. Αθηνών).

3. Επειδή, στο άρθρο 16 παρ. 1 του Κώδικα Διοικητικής Διαδικασίας (ν. 2690/1999, Φ.Ε.Κ. Α΄ 45) ορίζονται τα εξής: «Η διοικητική πράξη είναι έγγραφη, αναφέρει την εκδούσα αρχή και τις εφαρμοζόμενες διατάξεις, φέρει δε χρονολογία, καθώς και υπογραφή του αρμόδιου οργάνου … ». Σύμφωνα με την διάταξη αυτή, η οποία αποδίδει γενική αρχή του διοικητικού δικαίου, διοικητική πράξη, η οποία δεν φέρει την υπογραφή του αρμόδιου για την έκδοσή της οργάνου, είναι ανυπόστατη. Παραδεκτώς, όμως, ασκείται κατά της πράξεως αυτής αίτηση ακυρώσεως, η οποία γίνεται δεκτή για λόγους ασφαλείας του δικαίου, ήτοι για να μην εκτελεσθεί η πράξη (ΣτΕ 3149/2017).Εξ άλλου, για το υποστατό της διοικητικής πράξεως απαιτείται και αρκεί το πρωτότυπο της πράξεως, το οποίο παραμένει στο αρχείο της υπηρεσίας, να φέρει την υπογραφή του εκδόντος αυτήν οργάνου (ΣτΕ 4517/2009, 4119/2013, 3149-3151/2017 7μ).

4. Επειδή, εν προκειμένω, η πράξη, η οποία έχει προσκομισθεί από την αιτούσα, δεν φέρει υπογραφή του εκδόντος αυτήν οργάνου, ήτοι του Προέδρου του Ε.Ο.Π.Υ.Υ., και, ως εκ τούτου, συντρέχει νόμιμος λόγος εκδόσεως προδικαστικής αποφάσεως, κατά το άρθρο 23 του π.δ/τος 18/1989 (Φ.Ε.Κ. Α΄ 8), προκειμένου η αρμοδία προς τούτο Διεύθυνση Οικονομικών της Γενικής Διευθύνσεως Οικονομικών Υποθέσεων του Ε.Ο.Π.Υ.Υ. να αποστείλει στο Συμβούλιο της Επικρατείας, μέσα σε ένα μήνα από την κοινοποίηση σ’ αυτήν, με επιμέλεια της Γραμματείας του Δικαστηρίου, της παρούσης αποφάσεως, την προσβαλλομένη πράξη, όπως αυτή τηρείται σε πρωτότυπη μορφή στην υπηρεσία (ΣτΕ 2380-2387/2022).

Δ ι ά τ α ύ τ α

Αναβάλλει την εκδίκαση της υποθέσεως.

Διατάσσει την αποστολή των στοιχείων που αναφέρονται στο αιτιολογικό μέσα σε ένα μήνα από την κοινοποίηση της παρούσης αποφάσεως στον Ε.Ο.Π.Υ.Υ. με επιμέλεια της Γραμματείας του Δικαστηρίου.

Η διάσκεψη έγινε στην Αθήνα στις 16 Ιανουαρίου 2023

Ο Πρόεδρος του Στ´ Τμήματος Η Γραμματέας

και μετά την αποχώρησή της

Η Γραμματέας του Στ΄ Τμήματος

Ιωάννης Β. ΓράβαρηςΣταυρούλα Χάρου

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2024.

Ο Πρόεδρος του Στ´ ΤμήματοςΗ Γραμματέας

Ιωάννης Β. ΓράβαρηςΕυδοκία Κιλισμανή

./.
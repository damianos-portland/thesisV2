Α2998/2019
Α' Τμήμα
Απόφαση
31/12/2019
Αίτηση αναιρέσεως
Ε2601/2018
Πενταμελής
ECLI:EL:COS:2019:1231A2998.18E2601
******
******

Β.Κ.(m)

Αριθμός 2998/2019

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Α΄

Συνεδρίασε δημόσια στο ακροατήριό του στις 16 Σεπτεμβρίου 2019, με την εξής σύνθεση: Σπ. Χρυσικοπούλου, Αντιπρόεδρος, Προεδρεύουσα, ελλείποντος Προέδρου του Τμήματος, Τ. Κόμβου, Κ. Κονιδιτσιώτου, Σύμβουλοι, Χ. Κομνηνός, Σ. Παπακωνσταντίνου, Πάρεδροι. Γραμματέας η Β. Κατσιώνη.

Για να δικάσει την από 20 Σεπτεμβρίου 2012 αίτηση:

του Δ.Β., κατοίκου .. , ο οποίος παρέστη με τη δικηγόρο Αναστασία Μακαρούνη (Α.Μ. ... ), που τη διόρισε με πληρεξούσιο,

κατά του Οργανισμού Ασφάλισης Ελεύθερων Επαγγελματιών (Ο.Α.Ε.Ε.) και ήδη Ενιαίου Φορέα Κοινωνικής Ασφάλισης (Ε.Φ.Κ.Α.), που εδρεύει στην Αθήνα (Αγίου Κωνσταντίνου 16), ο οποίος δεν παρέστη.

Με την αίτηση αυτή ο αναιρεσείων επιδιώκει να αναιρεθεί η υπ’ αριθμ. 2146/2018 απόφαση του Διοικητικού Εφετείου Αθηνών.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Σ. Παπακωνσταντίνου.

Κατόπιν το δικαστήριο άκουσε την πληρεξουσία του αναιρεσείοντος, η οποία ανέπτυξε και προφορικά τους προβαλλόμενους λόγους αναιρέσεως και ζήτησε να γίνει δεκτή η αίτηση.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινομένης αιτήσεως έχει καταβληθεί το νόμιμο παράβολο (βλ. ηλεκτρονικό παράβολο με κωδικό πληρωμής 234608626958 1119 0034).

2. Επειδή, με την αίτηση αυτή ζητείται η αναίρεση της 2146/2018 αποφάσεως του Διοικητικού Εφετείου Αθηνών, με την οποία απορρίφθηκε έφεση του αναιρεσείοντος κατά της 11468/2017 αποφάσεως του Διοικητικού Πρωτοδικείου Αθηνών. Με την πρωτόδικη απόφαση είχε απορριφθεί προσφυγή του αναιρεσείοντος με την οποία είχε ζητήσει να ακυρωθούν: α) η 35/7.1.2009 απόφαση της Προϊσταμένης της Διεύθυνσης Ανατολικής Αττικής του Οργανισμού Ασφάλισης Ελευθέρων Επαγγελματιών (Ο.Α.Ε.Ε.), με την οποία είχε ανακληθεί η 109473/ 25.11.2002 απόφαση του Διευθυντή της Διεύθυνσης Αθηνών Ο.Α.Ε.Ε. περί χορηγήσεως συντάξεως λόγω γήρατος στον αναιρεσείοντα και β) το ΔΙ.ΟΙΚ./Φ.609/245/23434/5.3.2009 έγγραφο της Προϊσταμένης Οικονομικού του Ο.Α.Ε.Ε., με το οποίο είχε γνωστοποιηθεί στον αναιρεσείοντα το περιεχόμενο της ως άνω ανακλητικής αποφάσεως και είχε κληθεί αυτός να καταβάλει ποσό 42.863,71 ευρώ, που αντιστοιχεί στις αχρεωστήτως καταβληθείσες συντάξεις λόγω γήρατος που αυτός εισέπραττε κατά το χρονικό διάστημα από 1.9.2000 έως 31.3.2009.

3. Επειδή, στην παράγραφο 3 του άρθρου 53 του π.δ. 18/1989 (Α´ 8), όπως αυτή αντικαταστάθηκε από το ισχύον από την 1η.1.2011 άρθρο 12 παρ. 1 του ν. 3900/2010 (Α´ 213), και, περαιτέρω, η ίδια παράγραφος (3 του άρθρου 53 του π.δ. 18/1989) συμπληρώθηκε με το άρθρο 15 παρ. 2 του ν. 4446/2016 (Α΄ 240/22.12.2016), που άρχισε να ισχύει από την ημερομηνία δημοσιεύσεως του νόμου αυτού στην Εφημερίδα της Κυβερνήσεως, ορίζονται τα εξής: «Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. Το απαράδεκτο του προηγούμενου εδαφίου καλύπτεται, εάν μέχρι την πρώτη συζήτηση της υπόθεσης περιέλθει εγγράφως σε γνώση του δικαστηρίου με πρωτοβουλία του διαδίκου, ακόμη και αν δεν γίνεται επίκλησή της στο εισαγωγικό δικόγραφο, απόφαση του Συμβουλίου της Επικρατείας ή άλλου ανωτάτου δικαστηρίου είτε ανέκκλητη απόφαση διοικητικού δικαστηρίου, που είναι αντίθετη προς την προσβαλλόμενη απόφαση» [το πρώτο εδάφιο της ως άνω παραγράφου 3 του άρθρου 53 του π.δ. 18/1989 τέθηκε με την παράγραφο 1 του άρθρου 12 του ν. 3900/2010 και επαναλήφθηκε με το πρώτο εδάφιο της παραγράφου 2 του άρθρου 15 του ν. 4446/2016, η δε προσθήκη του δεύτερου εδαφίου στην παράγραφο 3 του άρθρου 53 του π.δ. 18/1989 έγινε με το δεύτερο εδάφιο της ίδιας παραγράφου 2 του άρθρου 15 του τελευταίου νόμου]. Ακολούθως, στην παράγραφο 4 του ως άνω άρθρου 53 του π.δ. 18/1989, όπως αυτή αντικαταστάθηκε από το άρθρο 12 παρ. 1 του ν. 3900/2010, ορίζονται τα εξής: «Δεν επιτρέπεται η άσκηση αίτησης αναιρέσεως όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ, εκτός αν προσβάλλονται αποφάσεις που εκδίδονται επί προσφυγών ουσίας, εφόσον αφορούν περιοδικές παροχές ή τη θεμελίωση του δικαιώματος σε σύνταξη ή τη θεμελίωση του δικαιώματος σε εφάπαξ παροχή και τον καθορισμό του ύψους της…». Κατά την έννοια των ανωτέρω διατάξεων, για το παραδεκτό της ασκήσεως αιτήσεως αναιρέσεως απαιτείται η συνδρομή των προϋποθέσεων αμφοτέρων των παραγράφων 3 και 4 του άρθρου 53 του π.δ. 18/1989. Ειδικότερα, αν πρόκειται για διαφορά που δεν έχει άμεσο χρηματικό αντικείμενο ή για διαφορά με χρηματικό αντικείμενο τουλάχιστον 40.000 ευρώ ή για διαφορά που ανακύπτει κατόπιν ασκήσεως προσφυγής ουσίας και αφορά περιοδικές παροχές ή τη θεμελίωση του δικαιώματος σε σύνταξη ή τη θεμελίωση του δικαιώματος σε εφάπαξ παροχή και τον καθορισμό του ύψους της, για το παραδεκτό της ασκήσεως αιτήσεως αναιρέσεως απαιτείται η προβολή ισχυρισμών με το περιεχόμενο που επιβάλλουν οι διατάξεις της παραγράφου 3, ενώ αν πρόκειται για χρηματικού αντικειμένου διαφορά το ποσό της οποίας υπολείπεται των 40.000 ευρώ, η αίτηση αναιρέσεως ασκείται απαραδέκτως, χωρίς να ασκεί καμία επιρροή η τυχόν προβολή ισχυρισμών με το ως άνω περιεχόμενο (Σ.τ.Ε. 326/2017, 724/2017, 1145 - 7/2017, 1263/2017, 1693/2018, 624/2019 κ.ά). Εξάλλου, στις περιπτώσεις που το παραδεκτό της ασκήσεως αιτήσεως αναιρέσεως εξαρτάται από την προβολή ισχυρισμών με το περιεχόμενο που ορίζεται στην παράγραφο 3 του άρθρου 53 του π.δ. 18/1989, ο αναιρεσείων βαρύνεται, επί ποινή ολικού ή μερικού απαραδέκτου της αιτήσεώς του, να τεκμηριώσει με ειδικούς και συγκεκριμένους ισχυρισμούς που περιλαμβάνονται στο εισαγωγικό δικόγραφο ότι με καθέναν από τους προβαλλόμενους λόγους τίθεται συγκεκριμένο νομικό ζήτημα, δηλαδή ζήτημα ερμηνείας διατάξεως νόμου ή γενικής αρχής του ουσιαστικού ή δικονομικού δικαίου, κρίσιμο για την επίλυση της ενώπιον του Δικαστηρίου αγομένης διαφοράς, επί του οποίου είτε δεν υπάρχει νομολογία του Συμβουλίου της Επικρατείας, είτε οι σχετικές κρίσεις και παραδοχές της προσβαλλομένης αποφάσεως έρχονται σε αντίθεση προς παγιωμένη ή πάντως μη ανατραπείσα νομολογία του Συμβουλίου της Επικρατείας ή άλλου ανωτάτου δικαστηρίου ή προς ανέκκλητη απόφαση διοικητικού δικαστηρίου (Σ.τ.Ε. 131, 132/2015, 1324/2015, 41/2016, 2462/2016, 328/2017, 1452/2017, 1693/2018, 624/2019 κ.ά.).

4. Επειδή, στην προκειμένη περίπτωση, από την αναιρεσιβαλλόμενη απόφαση προκύπτουν τα εξής: Ο αναιρεσείων, ο οποίος γεννήθηκε το έτος 1935, εγγράφηκε στα μητρώα ασφαλισμένων του Τ.Ε.Β.Ε. τον Ιούλιο του έτους 1985 με επάγγελμα «ξυλουργικές εργασίες» και έδρα άσκησης του επαγγέλματος αυτού την οδό ... στην περιφέρεια του ... . Στη συνέχεια, ο αναιρεσείων, με την υπ’ αριθμ. πρωτ. 14201/22.8.2000 αίτηση που υπέβαλε ενώπιον του Τ.Ε.Β.Ε., ζήτησε να συνταξιοδοτηθεί λόγω γήρατος. Κατόπιν ελέγχου που διενεργήθηκε από την υπάλληλο του Ταμείου Σ.Ζ., διαπιστώθηκε ότι ο αναιρεσείων είχε ασκήσει την ως άνω δραστηριότητα από τον Ιούλιο του 1985 έως τον Ιούλιο του 1987 και ότι είχε μεν καταβάλει ασφαλιστικές εισφορές από τον Αύγουστο του 1987 έως τον Ιούνιο του 2000, από τα δικαιολογητικά όμως που προσκόμισε δεν προέκυψε η άσκηση από αυτόν επαγγέλματος ασφαλιστέου στο Τ.Ε.Β.Ε. για την εν λόγω χρονική περίοδο. Ακολούθησε επιτόπιος έλεγχος στην επιχείρηση του αναιρεσείοντος από τον υπάλληλο του Τ.Ε.Β.Ε. Ε.Π., κατά τον οποίο διαπιστώθηκε ότι ο αναιρεσείων διατηρούσε την επιχείρηση (ξυλουργείο) από τον Ιούλιο του 1985 μέχρι και τον Αύγουστο του 2000, οπότε μεταβίβασε την εν λόγω επιχείρηση στον Χ.Ζ., ενώ ο αναιρεσείων, σύμφωνα με σχετική δήλωσή του, ουδέποτε άσκησε το επάγγελμα του ξυλουργού (σχετ. η από 28.9.2000 έκθεση ελέγχου). Περαιτέρω, ο αναιρεσείων, αφού κατέθεσε στο Τ.Ε.Β.Ε. έγγραφα στοιχεία σχετικά με την απασχόλησή του ως ξυλουργού, ζήτησε, με την υπ’ αριθμ. πρωτ. 28687/27.6.2001 αίτηση, να αναγνωριστεί ο χρόνος απασχόλησής του, ελλείψει στοιχείων, ως χρόνος τυπικής ασφάλισης. Με την 5329/11.7.2001 απόφαση του Διευθυντή Συντάξεων του Ο.Α.Ε.Ε. απορρίφθηκε το αίτημα συνταξιοδοτήσεως του αναιρεσείοντος, καθώς και η ως άνω αίτηση περί αναγνωρίσεως ως χρόνου τυπικής ασφάλισης του χρόνου ασφάλισής του στο Τ.Ε.Β.Ε., με την αιτιολογία ότι ο αναιρεσείων, κατά τον χρόνο υποβολής της αιτήσεως συνταξιοδότησης (22.8.2000), είχε συμπληρώσει το 65ο έτος της ηλικίας του, δεν είχε, όμως, συμπληρώσει τον απαιτούμενο κατά τον νόμο χρόνο πραγματικής ασφάλισης, αλλά μόνο 2 έτη και 1 μήνα από τον Ιούλιο του 1985 έως τον Ιούλιο του 1987, για δε τη χρονική περίοδο από τον Αύγουστο του 1987 έως τον Ιούνιο του 2000, δεν προέκυψε από τα υποβληθέντα στοιχεία η άσκηση ασφαλιστέου στο Τ.Ε.Β.Ε. επαγγέλματος. Κατά της τελευταίας αυτής αποφάσεως ο αναιρεσείων υπέβαλε την υπ’ αριθμ. πρωτ. 48752/16.10.2001 ένσταση, η οποία έγινε δεκτή με την 16394/27.5.2002 απόφαση της Τοπικής Διοικητικής Επιτροπής (Τ.Δ.Ε.) του Τ.Ε.Β.Ε., με την αιτιολογία ότι ο αναιρεσείων είχε καταβάλει ασφαλιστικές εισφορές στο Τ.Ε.Β.Ε., δεν είχε διαγραφεί από το Ταμείο και είχε υποβάλει φορολογικές δηλώσεις. Σε συμμόρφωση προς την απόφαση της Τ.Δ.Ε., εκδόθηκε η 109473/25.11.2002 απόφαση του Διευθυντή της Διεύθυνσης Αθηνών Ο.Α.Ε.Ε., με την οποία χορηγήθηκε σύνταξη λόγω γήρατος στον αναιρεσείοντα, με χρόνο έναρξης συνταξιοδότησης την 1η.9.2000. Κατά της αποφάσεως της Τ.Δ.Ε. υποβλήθηκε από τον Ο.Α.Ε.Ε. η από 26.9.2002 προσφυγή, η οποία απορρίφθηκε με την 6120/2006 απόφαση του Διοικητικού Πρωτοδικείου Αθηνών. Ακολούθως, με την 582/2008 απόφαση του Διοικητικού Εφετείου Αθηνών έγινε δεκτή η από 2.5.2007 έφεση του Ο.Α.Ε.Ε, με την αιτιολογία ότι ο αναιρεσείων δεν δικαιούτο συντάξεως λόγω γήρατος δεδομένου ότι από τα στοιχεία της δικογραφίας δεν αποδείχθηκε ότι αυτός είχε ασκήσει τη δραστηριότητα «ξυλουργικές εργασίες» κατά το χρονικό διάστημα από τον Αύγουστο του 1987 έως τον Ιούνιο του 2000. Ειδικότερα, κρίθηκε τελεσιδίκως ότι στην υπόθεση της συνταξιοδότησης του αναιρεσείοντος δεν μπορεί να τύχει εφαρμογής η αρχή της τυπικής ασφάλισης, η οποία αποτελεί γενική αρχή του ασφαλιστικού δικαίου, διότι δεν συνέτρεχε καλή πίστη στο πρόσωπο του αναιρεσείοντος σε σχέση με την ασφάλισή του κατά το επίμαχο ως άνω χρονικό διάστημα, εφόσον η ασφάλισή του στο Τ.Ε.Β.Ε. δεν ανταποκρινόταν σε πραγματική απασχόλησή του. Ενόψει αυτών, το δευτεροβάθμιο δικαστήριο της ουσίας δέχθηκε ότι ο αναιρεσείων είχε μεν συμπληρώσει το 65ο έτος της ηλικίας του, δεν είχε, όμως, πραγματικό χρόνο ασφάλισης στο Τ.Ε.Β.Ε. 20 έτη – όπως ορίζει η περίπτωση β’ της παραγράφου 2 του άρθρου 6 του Κανονισμού Παροχών του Ταμείου – αλλά χρόνο ασφάλισης μόνο 2 ετών και 1 μηνός. Κατόπιν τούτου, σε εκτέλεση της δικαστικής αυτής αποφάσεως, εκδόθηκαν οι εξής πράξεις: α) η 35/7.1.2009 απόφαση της Προϊσταμένης της Διεύθυνσης Ανατολικής Αττικής του Ο.Α.Ε.Ε., με την οποία ανακλήθηκε η προγενέστερη 109473/25.11.2002 απόφαση του Διευθυντή της Διεύθυνσης Αθηνών Ο.Α.Ε.Ε. περί χορηγήσεως συντάξεως γήρατος στον αναιρεσείοντα και β) το ΔΙ.ΟΙΚ./Φ.609/245/23434/5.3.2009 έγγραφο της Προϊσταμένης Οικονομικού του Ο.Α.Ε.Ε., με το οποίο γνωστοποιήθηκε στον αναιρεσείοντα το περιεχόμενο της ως άνω ανακλητικής αποφάσεως και του ζητήθηκε να καταβάλει ποσό ύψους 42.863,71 ευρώ, το οποίο αντιστοιχεί στις αχρεωστήτως καταβληθείσες συντάξεις που αυτός εισέπραττε κατά το χρονικό διάστημα από 1.9.2000 έως 31.3.2009. Κατά των πράξεων αυτών ασκήθηκε από τον αναιρεσείοντα η από 10.4.2009 προσφυγή, η οποία απορρίφθηκε με την 11468/2017 απόφαση του Διοικητικού Πρωτοδικείου Αθηνών. Ειδικότερα, όπως κρίθηκε, μεταξύ άλλων, με την πρωτόδικη απόφαση, η ανάκληση της συνταξιοδοτικής αποφάσεως εχώρησε εντός ευλόγου χρόνου από την έκδοσή της, λαμβανομένων υπόψη των συνθηκών της συγκεκριμένης περιπτώσεως. Και τούτο διότι, κατά την κρίση του πρωτοβάθμιου δικαστηρίου της ουσίας, στην προκειμένη περίπτωση, από την έναρξη της συνταξιοδοτικής υποθέσεως του αναιρεσείοντος, δηλαδή από τη στιγμή της υποβολής του αιτήματός του ενώπιον του Ο.Α.Ε.Ε. για απονομή συντάξεως λόγω γήρατος (στις 22.8.2000), υπήρξε ρητή άρνηση των οργάνων του Οργανισμού να του χορηγήσουν σύνταξη λόγω μη συμπλήρωσης του απαιτούμενου πραγματικού χρόνου ασφαλίσεως, στη συνέχεια δε ακολούθησε δικαστική διένεξη μεταξύ του αναιρεσείοντος και του Ο.Α.Ε.Ε. ως προς τη συνδρομή των προϋποθέσεων θεμελιώσεως του συνταξιοδοτικού δικαιώματος του αναιρεσείοντος, η οποία διήρκησε επί μακρό χρόνο, κατά συνέπεια, ενόψει της δικαστικής αυτής διενέξεως και του ότι εξαρχής το δικαίωμα συνταξιοδοτήσεως του αναιρεσείοντος βρισκόταν υπό αμφισβήτηση, ο χρόνος εντός του οποίου ανακλήθηκε η αρχική συνταξιοδοτική απόφαση ήταν εύλογος. Έφεση του αναιρεσείοντος κατά της ανωτέρω πρωτόδικης αποφάσεως απορρίφθηκε ως αβάσιμη με την ήδη αναιρεσιβαλλόμενη απόφαση του Διοικητικού Εφετείου Αθηνών. Ειδικότερα, με το δικόγραφο της εφέσεως ο αναιρεσείων προέβαλε ότι εσφαλμένως δεν έγινε δεκτός με την εκκαλουμένη απόφαση ο λόγος της προσφυγής του ότι η ανάκληση των παράνομων διοικητικών πράξεων με βάση τις οποίες χορηγούνται περιοδικές παροχές ενεργεί μόνο για το μέλλον και ότι αποκλείεται η αναζήτηση παροχών που είχαν εισπραχθεί καλόπιστα αφού ο καταλογισμός των καταβληθεισών παροχών δημιουργεί απρόβλεπτες οικονομικές συνέπειες, περαιτέρω δε προβλήθηκε ότι η αναζήτηση των καταβληθεισών συντάξεων αντίκειται στην αρχή της χρηστής διοίκησης και στην αρχή της νομιμότητας, καθώς και στις αρχές της προστατευομένης εμπιστοσύνης του διοικουμένου και της αναλογικότητας, οι οποίες διέπουν τη δράση της δημόσιας διοίκησης και πηγάζουν από το άρθρο 25 του Συντάγματος. Ο λόγος αυτός εφέσεως απορρίφθηκε και κατά τα δύο σκέλη του ως αβάσιμος. Και τούτο διότι, κατά την κρίση του δικάσαντος δικαστηρίου, οι δυσμενείς για τον αναιρεσείοντα συνέπειες (ανάκληση της συνταξιοδοτικής αποφάσεως και αναζήτηση καταβληθεισών συντάξεων) επήλθαν διότι, όπως είχε κριθεί με την 582/2008 απόφαση του Διοικητικού Εφετείου Αθηνών, σε συμμόρφωση προς την οποία είχε εκδοθεί η 35/7.1.2009 ανακλητική απόφαση, συνέτρεξε κακόπιστη συμπεριφορά του αναιρεσείοντος ως προς την ασφάλισή του και συνακόλουθα ως προς την καταβολή των συνταξιοδοτικών παροχών του. Επίσης, ο αναιρεσείων προέβαλε τον λόγο εφέσεως ότι υπήρξε εν προκειμένω παραβίαση του άρθρου 1 του Πρώτου Πρόσθετου Πρωτοκόλλου της Ε.Σ.Δ.Α. και του άρθρου 6 παρ. 1 της Ε.Σ.Δ.Α., δεδομένου ότι ο αναιρεσείων στερήθηκε της περιουσίας του και επιβλήθηκε σε βάρος του δυσανάλογο βάρος αφού κλήθηκε να επιστρέψει όλα τα ποσά συντάξεων που εισέπραττε καλή τη πίστει. Ο λόγος αυτός εφέσεως απορρίφθηκε ως αβάσιμος, με την αιτιολογία ότι, όπως είχε κριθεί τελεσιδίκως, δεν συνέτρεξε καλή πίστη στο πρόσωπο του αναιρεσείοντος σε σχέση με την ασφάλισή του κατά το ανωτέρω χρονικό διάστημα. Περαιτέρω, με το δικόγραφο της εφέσεως προβλήθηκε ότι δεν αποδείχθηκε ότι ο αναιρεσείων είχε χρησιμοποιήσει απατηλά μέσα για την απονομή της συντάξεως, ενώ δεν είχε εκδοθεί αμετάκλητη απόφαση του αρμόδιου ποινικού δικαστηρίου περί της αναλήθειας των προσκομισθέντων δικαιολογητικών στοιχείων βάσει των οποίων απονεμήθηκε η σύνταξη, ούτε δε τα ανωτέρω καλύπτονται από το δεδικασμένο της 582/2008 δικαστικής αποφάσεως, αφού η απόφαση αυτή δεν αναφέρεται σε απατηλά μέσα ή ψευδή δικαιολογητικά στοιχεία και, εν πάση περιπτώσει, αναφέρεται σε άλλο χρονικό διάστημα (από Αύγουστο του 1987 έως Ιούνιο του 2000), αντί του χρονικού διαστήματος είσπραξης των συντάξεων (από 1.9.2000 έως 31.3.2009). Ο ανωτέρω λόγος εφέσεως απορρίφθηκε, επίσης, ως αβάσιμος, με την αιτιολογία ότι, ανεξαρτήτως αν είχε εκδοθεί αμετάκλητη δικαστική απόφαση με την οποία να βεβαιώνεται η χρήση ψευδών δικαιολογητικών από τον αναιρεσείοντα, ο τελευταίος, όπως είχε κριθεί τελεσιδίκως, κακόπιστα υπήχθη στην ασφάλιση του Τ.Ε.Β.Ε., δεδομένου ότι δεν είχε απασχοληθεί ως ξυλουργός κατά το χρονικό διάστημα από τον Αύγουστο του 1987 έως τον Ιούνιο του 2000, η κακή δε πίστη του αναιρεσείοντος συνέτρεξε επίσης και κατά τη χρονική περίοδο από 1.9.2000 έως 31.3.2009, κατά την οποία αυτός εισέπραττε τα καταλογισθέντα ποσά συντάξεων. Τέλος, ο λόγος εφέσεως ότι εσφαλμένως έκρινε η εκκαλουμένη απόφαση ότι δεν υπήρξε παραβίαση του δικαιώματος της προηγούμενης ακρόασης του διοικουμένου απορρίφθηκε ως αβάσιμος, διότι το δικάσαν δικαστήριο έκρινε ότι η ανάκληση της συνταξιοδοτικής αποφάσεως έλαβε χώρα με βάση αντικειμενικά δεδομένα, ήτοι μετά τη διαπίστωση, με την 582/2008 δικαστική απόφαση, ότι δεν συνέτρεχαν οι προϋποθέσεις συνταξιοδοτήσεως του αναιρεσείοντος.

5. Επειδή, η κρινόμενη αίτηση κατατέθηκε στη Γραμματεία του εκδόντος την αναιρεσιβαλλόμενη απόφαση Διοικητικού Εφετείου Αθηνών στις 21.9.2018, επομένως, κατά τα εκτεθέντα στην τρίτη σκέψη, εμπίπτει στο πεδίο εφαρμογής των διατάξεων του άρθρου 12 παρ. 1 του ν. 3900/2010. Εξάλλου, η αγόμενη κατ’ αναίρεση με την κρινόμενη αίτηση διαφορά έχει αμιγώς χρηματικό αντικείμενο, το οποίο αντιστοιχεί στο συγκεκριμένο ποσό των περιοδικών παροχών που εισέπραξε ο αναιρεσείων και που καταλογίστηκε εφάπαξ σε βάρος του από τον ασφαλιστικό φορέα ως αχρεωστήτως καταβληθέν (βλ. Σ.τ.Ε. 2558/2007 7μ., 3831/2011, 2241/2016 κ.ά.), το ποσό δε αυτό, όπως προκύπτει από την αναιρεσιβαλλόμενη απόφαση, υπερβαίνει το κατά τον νόμο όριο των 40.000 ευρώ. Επομένως, για το παραδεκτό της ασκήσεως της κρινομένης αιτήσεως απαιτείται η προβολή και η τεκμηρίωση εκ μέρους του αναιρεσείοντος, με ειδικούς και συγκεκριμένους ισχυρισμούς, περιλαμβανόμενους στο εισαγωγικό δικόγραφο, της συνδρομής των προϋποθέσεων της παραγράφου 3 του άρθρου 53 του π.δ. 18/1989, όπως ισχύει. Με το εισαγωγικό δικόγραφο της κρινομένης αιτήσεως προβάλλεται ο πρώτος λόγος αναιρέσεως ότι το δικάσαν δικαστήριο εσφαλμένως έκρινε ότι δεν συνέτρεχε καλή πίστη στο πρόσωπο του αναιρεσείοντος κατά τη διάρκεια της ασφάλισής του και κατά την είσπραξη των ποσών συντάξεων λόγω γήρατος που καταβάλλονταν από τον Ο.Α.Ε.Ε.. Επίσης, προβάλλεται ο δεύτερος λόγος αναιρέσεως ότι μη νομίμως έγινε δεκτό με την αναιρεσιβαλλόμενη απόφαση ότι δεν είχε χωρήσει υπέρβαση του ευλόγου χρόνου από την έκδοση της συνταξιοδοτικής αποφάσεως, λαμβανομένων υπόψη των συνθηκών της συγκεκριμένης περιπτώσεως, δεδομένου ότι, κατά τους ισχυρισμούς του αναιρεσείοντος, στην προκειμένη περίπτωση δεν ήταν νόμιμη η αναζήτηση των εισπραχθεισών περιοδικών παροχών μετά την πάροδο μακρού χρόνου και συγκεκριμένα εννέα ετών από την έναρξη καταβολής των παροχών (1.9.2000) λόγω και των απρόβλεπτων δυσμενών οικονομικών συνεπειών που συνεπαγόταν η επιστροφή αυτή για τον αναιρεσείοντα. Τέλος, προβάλλεται ο τρίτος λόγος αναιρέσεως ότι το δικάσαν εφετείο παρανόμως έκρινε ότι οι προσβαλλόμενες με την προσφυγή πράξεις δεν είχαν εκδοθεί κατά παράβαση ουσιώδους τύπου της διαδικασίας έκδοσής τους λόγω μη παροχής της δυνατότητας στον αναιρεσείοντα να ασκήσει το δικαίωμα της προηγούμενης ακρόασης. Περαιτέρω, ο μοναδικός ισχυρισμός που προβάλλεται με το εισαγωγικό δικόγραφο ειδικώς προς άρση του απαραδέκτου της ασκήσεως της κρινομένης αιτήσεως, κατ’ εφαρμογή του άρθρου 53 παρ. 3 του π.δ. 18/1989, όπως ισχύει, αφορά τον λόγο αναιρέσεως περί της μη νομιμότητας της κρίσεως του δικάσαντος δικαστηρίου ότι ο χρόνος που είχε παρέλθει μέχρι την έκδοση της ανακλητικής αποφάσεως ήταν ενόψει των ειδικών συνθηκών της συγκεκριμένης περιπτώσεως εύλογος. Ειδικότερα, ο αναιρεσείων προβάλλει τον ισχυρισμό ότι η ως άνω κρίση της αναιρεσιβαλλομένης αποφάσεως έρχεται σε αντίθεση προς τις αποφάσεις του Ευρωπαϊκού Δικαστηρίου των Δικαιωμάτων του Ανθρώπου επί των υποθέσεων Σταμουλακάτου της 26.11.1997 και Ιχτιγιάρογλου της 19.6.2008, καθώς και τις 2586/2007, 2541/2008, 612/2012 και 540/2014 (7μ.) αποφάσεις του Συμβουλίου της Επικρατείας «αφού μάλιστα έχει κριθεί ότι η επί μακρόν αντιδικία αποτελεί λόγο για την μη επιστροφή των ληφθεισών συντάξεων, λόγω υπέρβασης του ευλόγου χρόνου ανάκλησης». Ωστόσο, ο εν λόγω ισχυρισμός προς άρση του απαραδέκτου της ασκήσεως της κρινομένης αιτήσεως κατά το μέρος που αφορά το νομικό ζήτημα του εάν τα συγκεκριμένα πραγματικά περιστατικά της κρινομένης υποθέσεως, όπως, αυτά έγιναν ανελέγκτως δεκτά με την αναιρεσιβαλλόμενη απόφαση, υπάγονται στην νομική έννοια του «ευλόγου χρόνου», η οποία αποτελεί στοιχείο των εφαρμοστέων από το δικαστήριο της ουσίας γενικών αρχών που διέπουν την ανάκληση των παράνομων διοικητικών πράξεων, είναι απορριπτέος διότι, όπως προκύπτει από το περιεχόμενο της αναιρεσιβαλλομένης αποφάσεως, όπως αυτό εκτέθηκε ανωτέρω, το δικάσαν διοικητικό δικαστήριο δεν εξέφερε κρίση περί του ότι ο χρόνος εντός του οποίου εχώρησε η ανάκληση της συνταξιοδοτικής αποφάσεως ήταν ενόψει των ειδικών συνθηκών της συγκεκριμένης περιπτώσεως εύλογος. Εξάλλου, δεν ήταν αναγκαίο να εκφέρει το δικαστήριο της ουσίας αιτιολογημένη κρίση περί του ζητήματος του ευλόγου χρόνου, διότι, σύμφωνα με την πάγια νομολογία του Δικαστηρίου (Σ.τ.Ε. 17/1997, 770/2007, 1334/2009, 1358/2011, 612/2012, 2260/2012), η εφαρμογή της γενικής αρχής του δικαίου της κοινωνικής ασφαλίσεως σύμφωνα με την οποία δεν είναι επιτρεπτή η μετά την πάροδο ευλόγου χρόνου ανάκληση ευνοϊκών για τους ασφαλισμένους πράξεων των ασφαλιστικών οργανισμών, έστω και παράνομων, από τις οποίες οι ασφαλισμένοι απέκτησαν δικαιώματα, τελεί υπό τη βασική προϋπόθεση ότι οι ευνοϊκές αυτές πράξεις εκδόθηκαν χωρίς να υπάρχει κακόπιστη συμπεριφορά, ενέργεια ή παράλειψη του ασφαλισμένου που ωφελήθηκε έναντι του συγκεκριμένου ασφαλιστικού οργανισμού, στην προκειμένη δε περίπτωση, με την αναιρεσιβαλλόμενη απόφαση έγινε δεκτό ότι υπήρξε κακόπιστη συμπεριφορά του αναιρεσείοντος η οποία οδήγησε στην έκδοση της ευνοϊκής γι’ αυτόν συνταξιοδοτικής αποφάσεως, οπότε η ανάκληση δεν κωλυόταν εν προκειμένω από την τυχόν παρέλευση μακρού χρόνου. Με τα δεδομένα αυτά και εφόσον με το εισαγωγικό δικόγραφο της κρινομένης αιτήσεως δεν προβάλλονται άλλοι αυτοτελείς και συγκεκριμένοι ισχυρισμοί ειδικώς προς άρση του απαραδέκτου της ασκήσεως της αιτήσεως, κατ’ εφαρμογή του άρθρου 53 παρ. 3 του π.δ. 18/1989, όπως ισχύει, ως προς τα ζητήματα που τίθενται με τους λοιπούς λόγους αναιρέσεως, η κρινόμενη αίτηση είναι απορριπτέα στο σύνολό της ως απαράδεκτη.

Δ ι ά τ α ύ τ α

Απορρίπτει την αίτηση.

Διατάσσει την κατάπτωση του παραβόλου.

Η διάσκεψη έγινε στην Αθήνα στις 7 Οκτωβρίου 2019

Η Προεδρεύουσα ΑντιπρόεδροςΗ Γραμματέας

Σπ. ΧρυσικοπούλουΒ. Κατσιώνη

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2019.

Η Πρόεδρος του Α´ ΤμήματοςΗ Γραμματέας

Σπ. ΧρυσικοπούλουΧρ. Μπόκα

./.
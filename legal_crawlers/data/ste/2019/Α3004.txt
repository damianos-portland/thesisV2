Α3004/2019
Α' Τμήμα
Απόφαση
31/12/2019
Αίτηση αναιρέσεως
Ε2547/2016
Πενταμελής
ECLI:EL:COS:2019:1231A3004.16E2547
******
******

Β.Κ.(m)

Αριθμός 3004/2019

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Α΄

Συνεδρίασε δημόσια στο ακροατήριό του στις 21 Ιανουαρίου 2019, με την εξής σύνθεση: Σπ. Χρυσικοπούλου, Αντιπρόεδρος, Προεδρεύουσα, σε αναπλήρωση του Προέδρου του Τμήματος, που είχε κώλυμα, Κ. Κουσούλης, Κ. Κονιδιτσιώτου, Σύμβουλοι, Π. Γρουμπού, Χ. Κομνηνός, Πάρεδροι. Γραμματέας η Β. Κατσιώνη.

Για να δικάσει την από 13 Ιουνίου 2016 αίτηση:

της υπό εκκαθάρισης τελούσας εταιρείας με την επωνυμία 
«Φ. Τσιτσκάρη και ΣΙΑ Ε.Π.Ε.», που εδρεύει στο Κοκκινόχωμα Καβάλας, η οποία παρέστη με τον δικηγόρο Μάριο Παπαράλλη (Α.Μ. ... ), που τον διόρισε με πληρεξούσιο,

κατά του Ιδρύματος Κοινωνικών Ασφαλίσεων – Ενιαίου Ταμείου Ασφάλισης Μισθωτών (Ι.Κ.Α. - Ε.Τ.Α.Μ.) και ήδη Ενιαίου Φορέα Κοινωνικής Ασφάλισης (Ε.Φ.Κ.Α.), που εδρεύει στην Αθήνα (Αγ. Κωνσταντίνου 8), ο οποίος δεν παρέστη.

Με την αίτηση αυτή η αναιρεσείουσα εταιρεία επιδιώκει να αναιρεθεί η υπ' αριθμ. 456/2015 απόφαση του Διοικητικού Εφετείου Κομοτηνής.

Ο πληρεξούσιος της αναιρεσείουσας εταιρείας δήλωσε, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσει.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Π. Γρουμπού.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της υπό κρίση αίτησης κατατέθηκε το νόμιμο παράβολο (4179421 και 1349655/2016 ειδικά έντυπα παραβόλου).

2. Επειδή, με την αίτηση αυτή ζητείται η αναίρεση της 456/2015 απόφασης του Διοικητικού Εφετείου Κομοτηνής. Με την απόφαση αυτή απορρίφθηκε έφεση της αναιρεσείουσας εταιρείας κατά της 363/2006 απόφασης του Τριμελούς Διοικητικού Πρωτοδικείου Καβάλας, κατά το μέρος της με το οποίο απορρίφθηκε η από 27.5.2003 προσφυγή της αναιρεσείουσας κατά της 259/Συν. 30/21.3.2003 απόφασης της Τοπικής Διοικητικής Επιτροπής (Τ.Δ.Ε.) του Περιφερειακού Υποκαταστήματος Καβάλας του ΙΚΑ-ΕΤΑΜ., που είχε απορρίψει ένστασή της κατά της 596/19.6.2002 πράξης επιβολής σε βάρος της προστίμου ακαταχωρίστων εργαζομένων (Π.Ε.Π.Α.Ε.), ύψους 30.093,12 ευρώ.

3. Επειδή, με τη διάταξη της παραγράφου 1 του άρθρου 51 του ν. 4387/2016 (Α΄ 85) συνεστήθη νομικό πρόσωπο δημοσίου δικαίου ως νέος φορέας κύριας ασφαλίσεως, με την επωνυμία «Ενιαίος Φορέας Κοινωνικής Ασφάλισης» (Ε.Φ.Κ.Α.) και ορίστηκε η 1η.1.2017, ως ημερομηνία ενάρξεως λειτουργίας αυτού. Από την ίδια ημερομηνία, στο νέο αυτό φορέα εντάσσονται αυτοδικαίως όλοι οι υφιστάμενοι φορείς κύριας ασφαλίσεως, των οποίων ο Ε.Φ.Κ.Α. καθίσταται οιονεί καθολικός διάδοχος, μεταξύ δε αυτών περιλαμβάνεται και το Ι.Κ.Α.-Ε.Τ.Α.Μ., το οποίο, κατά τα ειδικότερα οριζόμενα στο άρθρο 53 παρ. 1 περ. Α΄ του πιο πάνω νόμου, εντάχθηκε στον κλάδο κύριας ασφαλίσεως και λοιπών παροχών του Ε.Φ.Κ.Α.. Κατόπιν τούτου, ο Ε.Φ.Κ.Α. θεωρείται αναιρεσίβλητος διάδικος στην παρούσα δίκη, σύμφωνα με τις διατάξεις των παραγράφων 1 και 9 του άρθρου 70 του ν. 4387/2016.

4. Επειδή, στην παράγραφο 3 του άρθρου 53 του π.δ. 18/1989 (Α΄ 8), όπως αυτή αντικαταστάθηκε με το ισχύον από 1.1.2011 άρθρο 12 παρ. 1 του ν. 3900/2010 (Α΄ 213) και, περαιτέρω, συμπληρώθηκε με το άρθρο 15 παρ. 2 του ν. 4446/2016 (Α΄ 240/22.12.2016) -η ισχύς του οποίου άρχισε, σύμφωνα με το άρθρο 32 του νόμου αυτού, από την ημερομηνία δημοσιεύσεως του νόμου στην Εφημερίδα της Κυβερνήσεως- ορίζονται τα εξής: «Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανώτατου δικαστηρίου είτε προς ανέκκλητη απόφαση διοικητικού δικαστηρίου. … [η ως άνω διάταξη τέθηκε με την παράγραφο 1 του άρθρου 12 του ν. 3900/2010 και επαναλήφθηκε με την παράγραφο 2 του άρθρου 15 του ν. 4446/2016, η οποία, κατ' ουσίαν, προσέθεσε εδάφιο δεύτερο στην παράγραφο 3 του άρθρου 53]». Περαιτέρω, στην παράγραφο 4 του άρθρου 53 του π.δ. 18/1989, όπως αυτή αντικαταστάθηκε με το άρθρο 12 παρ. 1 του ν. 3900/2010, ορίζονται τα εξής: «Δεν επιτρέπεται η άσκηση αίτησης αναιρέσεως όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ, εκτός αν προσβάλλονται αποφάσεις που εκδίδονται επί προσφυγών ουσίας, εφόσον αφορούν περιοδικές παροχές ή τη θεμελίωση του δικαιώματος σε σύνταξη ή τη θεμελίωση του δικαιώματος σε εφάπαξ παροχή και τον καθορισμό του ύψους της. … Προκειμένου για διαφορές από ασφαλιστικές εισφορές, φόρους, δασμούς, τέλη και συναφή δικαιώματα, πρόστιμα και λοιπές κυρώσεις, ως ποσό της διαφοράς νοείται το ποσό εισφοράς φόρου κλπ, χωρίς προσαυξήσεις και πρόσθετους φόρους που αμφισβητείται ενώπιον του Συμβουλίου της Επικρατείας. ...». Κατά την έννοια των ανωτέρω διατάξεων, αν πρόκειται για χρηματικού αντικειμένου διαφορά το ποσό της οποίας υπολείπεται των 40.000 ευρώ, η αίτηση αναιρέσεως ασκείται απαραδέκτως, χωρίς να ασκεί καμία επιρροή η τυχόν προβολή ισχυρισμών με το περιεχόμενο που επιβάλλει η διάταξη του πρώτου εδαφίου της παρ. 3 του άρθρου 53. (βλ. ΣτΕ 7, 121, 287/2019).

5. Επειδή, η κρινόμενη αίτηση, η οποία ασκήθηκε στις 14.6.2016, μετά δηλαδή την έναρξη ισχύος του ν. 3900/2010 (την 1η.1.2011 κατά το άρθρο 70 του νόμου αυτού), διέπεται από τις προπαρατεθείσες διατάξεις της παρ. 1 του άρθρου 12 του ν. 3900/2010. Με την αίτηση δε αυτή άγεται κατ’ αναίρεση διαφορά με χρηματικό αντικείμενο που, σε κάθε περίπτωση, υπολείπεται του νόμιμου ορίου των 40.000 ευρώ, δεδομένου μάλιστα ότι το ποσό του επίμαχου προστίμου (30.093,12 ευρώ) που είχε επιβληθεί σε βάρος της αναιρεσείουσας με την ένδικη Π.Ε.Π.Α.Ε. ήταν ήδη κατώτερο των 40.000 ευρώ. Αβασίμως δε η αναιρεσείουσα προβάλλει ότι το συνολικό ποσό της διαφοράς ανέρχεται για την περίοδο από την επιβολή του προστίμου (19-6-2002) έως τη δημοσίευση της αναιρεσιβαλλόμενης απόφασης (5-8-2015) στο ποσό των 66.204,87 ευρώ (αρχικό ποσό προστίμου 30.093,12 ευρώ πλέον ποσό 36.111,75 ευρώ προσαυξήσεων εκπρόθεσμης καταβολής από την έκδοση της Π.Ε.Π.Α.Ε. έως τη δημοσίευση της αναιρεσιβαλλομένης με 120%). Και τούτο, διότι σύμφωνα με τη διάταξη του τρίτου εδαφίου της παρ. 4 του άρθρου 53 του π.δ. 18/1989 ως ποσό της διαφοράς λαμβάνεται μόνο το ποσό του προστίμου χωρίς της προσαυξήσεις που αμφισβητείται ενώπιον του Συμβουλίου της Επικρατείας (πρβ. ΣτΕ 2283/2012). Συνεπώς, σύμφωνα με τα εκτεθέντα στην προηγούμενη σκέψη, η κρινόμενη αίτηση ασκείται απαραδέκτως. Κατόπιν αυτού, καθίσταται αλυσιτελής η έρευνα των προβαλλόμενων ισχυρισμών για α) τη μη ύπαρξη νομολογίας του Συμβουλίου της Επικρατείας επί του ζητήματος ερμηνείας και εφαρμογής της αρχής της αναλογικότητας αναφορικά με τη «διασύνδεση της in concreto επιβολής της ένδικης κύρωσης με τις συγκεκριμένες οικονομικές δυνατότητες της ελεγχόμενης επιχείρησης», β) την ύπαρξη σπουδαίου νομικού ζητήματος σχετικά με την εφαρμογή ή μη του επιεικέστερου νομοθετικού καθεστώτος του ν. 3232/2004 (Α΄ 48) και της Φ. 11321/5924/270/12.5.2004 απόφασης του Υπουργού Απασχόλησης και Κοινωνικής Προστασίας (Β΄ 772) και γ) την ύπαρξη αντίθεσης της αναιρεσιβαλλόμενης με τη νομολογία του Συμβουλίου της Επικρατείας ή άλλου ανώτατου δικαστηρίου ή άλλες αποφάσεις των διοικητικών δικαστηρίων. Και τούτο, πέραν του ότι ο μεν υπό στοιχείο β) πιο πάνω ισχυρισμός προβάλλεται αλυσιτελώς και διότι αναφέρεται στο προγενέστερο καθεστώς του άρθρου 35 του ν. 3772/2009 και όχι στο εφαρμοστέο στην επίδικη υπόθεση καθεστώς του άρθρου 12 παρ. 1 του ν. 3900/2010 (βλ. ΣτΕ 1083/2018, 1875/2012 7μ.), ο δε υπό στοιχείο γ) ισχυρισμός προβάλλεται όλως αορίστως. Συνεπώς, η κρινόμενη αίτηση πρέπει να απορριφθεί ως απαράδεκτη σύμφωνα με τη διάταξη της παρ. 4 του άρθρου 53 του π.δ. 18/1989.

Δ ι ά τ α ύ τ α

Απορρίπτει την αίτηση.

Διατάσσει την κατάπτωση του παραβόλου.

Η διάσκεψη έγινε στην Αθήνα στις 4 Δεκεμβρίου 2019

Η Προεδρεύουσα Αντιπρόεδρος Η Γραμματέας

Σπ. Χρυσικοπούλου Β. Κατσιώνη

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2019.

Η Πρόεδρος του Α´ ΤμήματοςΗ Γραμματέας

Σπ. ΧρυσικοπούλουΧρ. Μπόκα

./.
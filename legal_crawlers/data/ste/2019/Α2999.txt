Α2999/2019
Α' Τμήμα
Απόφαση
31/12/2019
Αίτηση αναιρέσεως
Ε3256/2017
Πενταμελής
ECLI:EL:COS:2019:1231A2999.17E3256
******
******

Β.Κ.(m)

Αριθμός 2999/2019

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Α΄

Συνεδρίασε δημόσια στο ακροατήριό του στις 15 Απριλίου 2019, με την εξής σύνθεση: Σπ. Χρυσικοπούλου, Αντιπρόεδρος, Προεδρεύουσα, σε αναπλήρωση του Προέδρου του Τμήματος, που είχε κώλυμα, Κ. Κουσούλης, Κ. Κονιδιτσιώτου, Σύμβουλοι, Σ. Παπακωνσταντίνου, Χρ. Νέγρης, Πάρεδροι. Γραμματέας η Χρ. Μπόκα.

Για να δικάσει την από 31 Οκτωβρίου 2017 αίτηση:

του Σ.Ρ., κατοίκου ... , ο οποίος παρέστη με τη δικηγόρο Αικατερίνη Κωστή (Α.Μ. ... ), που τη διόρισε με πληρεξούσιο,

κατά του Ενιαίου Φορέα Κοινωνικής Ασφάλισης (Ε.Φ.Κ.Α.), που εδρεύει στην Αθήνα (Αγ. Κωνσταντίνου 8), ο οποίος παρέστη με τη δικηγόρο Γεωργία Χαλικιοπούλου (Α.Μ. ... ), που τη διόρισε με πληρεξούσιο.

Με την αίτηση αυτή ο αναιρεσείων επιδιώκει να αναιρεθεί η υπ’ αριθμ. 630/2017 απόφαση του Διοικητικού Εφετείου Αθηνών.

Οι πληρεξουσίες των διαδίκων δήλωσαν, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσουν.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Σ. Παπακωνσταντίνου.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινομένης αιτήσεως έχει καταβληθεί το νόμιμο παράβολο (βλ. ηλεκτρονικό παράβολο της Γενικής Γραμματείας Πληροφοριακών Συστημάτων με κωδικό πληρωμής 17336914395801080027).

2. Επειδή, με την αίτηση αυτή ζητείται η αναίρεση της 630/2017 αποφάσεως του Διοικητικού Εφετείου Αθηνών, με την οποία έγινε δεκτή έφεση του Ιδρύματος Κοινωνικών Ασφαλίσεων – Ενιαίου Ταμείου Ασφαλίσεως Μισθωτών (Ι.Κ.Α. - Ε.Τ.Α.Μ.), εξαφανίστηκε η 5706/2015 απόφαση του Διοικητικού Πρωτοδικείου Αθηνών, στη συνέχεια δε δικάστηκε και απορρίφθηκε προσφυγή του αναιρεσείοντος. Με την προσφυγή του αναιρεσείοντος είχε ζητηθεί η ακύρωση της 19339/29.8.2011 αποφάσεως της Διευθύντριας του Περιφερειακού Υποκαταστήματος Συντάξεων Ι.Κ.Α. - Ε.Τ.Α.Μ. Αθηνών, με την οποία είχε απορριφθεί η 63669/13.4.2010 αίτησή του να λάβει σύνταξη λόγω γήρατος από το ανωτέρω Ίδρυμα, σύμφωνα με τις διατάξεις του άρθρου 5 παρ. 4 του ν. 3232/2004 (Α’ 48), ήτοι λόγω αναπηρίας της συζύγου του.

3. Επειδή, νομίμως η κρινόμενη αίτηση στρέφεται κατά του Ενιαίου Φορέα Κοινωνικής Ασφάλισης (Ε.Φ.Κ.Α.), ως οιονεί καθολικού διαδόχου του ασκήσαντος την έφεση Ι.Κ.Α. - Ε.Τ.Α.Μ., που έχει ενταχθεί στον Ε.Φ.Κ.Α. από την 1η.1.2017, σύμφωνα με τα άρθρα 51 παρ. 1, 53 παρ. 1 περίπτ. Α΄ υποπερίπτ. α΄, στοιχ. αα΄ και 70 παρ. 1 και 9 του ν. 4387/2016 (Α΄ 85).

4. Επειδή, στην παράγραφο 3 του άρθρου 53 του π.δ. 18/1989 (Α´ 8), όπως αυτή αντικαταστάθηκε από το ισχύον από την 1η.1.2011 άρθρο 12 παρ. 1 του ν. 3900/2010 (Α´ 213), και, περαιτέρω, η ίδια παράγραφος (3 του άρθρου 53 του π.δ. 18/1989) συμπληρώθηκε με το άρθρο 15 παρ. 2 του ν. 4446/2016 (Α΄ 240/22.12.2016), που άρχισε να ισχύει από την ημερομηνία δημοσιεύσεως του νόμου αυτού στην Εφημερίδα της Κυβερνήσεως, ορίζονται τα εξής: «Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. Το απαράδεκτο του προηγούμενου εδαφίου καλύπτεται, εάν μέχρι την πρώτη συζήτηση της υπόθεσης περιέλθει εγγράφως σε γνώση του δικαστηρίου με πρωτοβουλία του διαδίκου, ακόμη και αν δεν γίνεται επίκλησή της στο εισαγωγικό δικόγραφο, απόφαση του Συμβουλίου της Επικρατείας ή άλλου ανωτάτου δικαστηρίου είτε ανέκκλητη απόφαση διοικητικού δικαστηρίου, που είναι αντίθετη προς την προσβαλλόμενη απόφαση» [το πρώτο εδάφιο της ως άνω παραγράφου 3 του άρθρου 53 του π.δ. 18/1989 τέθηκε με την παράγραφο 1 του άρθρου 12 του ν. 3900/2010 και επαναλήφθηκε με το πρώτο εδάφιο της παραγράφου 2 του άρθρου 15 του ν. 4446/2016, η δε προσθήκη του δεύτερου εδαφίου στην παράγραφο 3 του άρθρου 53 του π.δ. 18/1989 έγινε με το δεύτερο εδάφιο της ίδιας παραγράφου 2 του άρθρου 15 του τελευταίου νόμου]. Ακολούθως, στην παράγραφο 4 του ως άνω άρθρου 53 του π.δ. 18/1989, όπως αυτή αντικαταστάθηκε από το άρθρο 12 παρ. 1 του ν. 3900/2010, ορίζονται τα εξής: «Δεν επιτρέπεται η άσκηση αίτησης αναιρέσεως όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ, εκτός αν προσβάλλονται αποφάσεις που εκδίδονται επί προσφυγών ουσίας, εφόσον αφορούν περιοδικές παροχές ή τη θεμελίωση του δικαιώματος σε σύνταξη ή τη θεμελίωση του δικαιώματος σε εφάπαξ παροχή και τον καθορισμό του ύψους της…». Κατά την έννοια των ανωτέρω διατάξεων, για το παραδεκτό της ασκήσεως αιτήσεως αναιρέσεως απαιτείται η συνδρομή των προϋποθέσεων αμφοτέρων των παραγράφων 3 και 4 του άρθρου 53 του π.δ. 18/1989. Ειδικότερα, αν πρόκειται για διαφορά που δεν έχει άμεσο χρηματικό αντικείμενο ή για διαφορά με χρηματικό αντικείμενο τουλάχιστον 40.000 ευρώ ή για διαφορά που ανακύπτει κατόπιν ασκήσεως προσφυγής ουσίας και αφορά περιοδικές παροχές ή τη θεμελίωση του δικαιώματος σε σύνταξη ή τη θεμελίωση του δικαιώματος σε εφάπαξ παροχή και τον καθορισμό του ύψους της, για το παραδεκτό της ασκήσεως αιτήσεως αναιρέσεως απαιτείται η προβολή ισχυρισμών με το περιεχόμενο που επιβάλλουν οι διατάξεις της παραγράφου 3, ενώ αν πρόκειται για χρηματικού αντικειμένου διαφορά, το ποσό της οποίας υπολείπεται των 40.000 ευρώ, η αίτηση αναιρέσεως ασκείται απαραδέκτως, χωρίς να ασκεί καμία επιρροή η τυχόν προβολή ισχυρισμών με το ως άνω περιεχόμενο (Σ.τ.Ε. 326/2017, 724/2017, 1145 - 7/2017, 1263/2017, 1693/2018 κ.ά). Εξάλλου, στις περιπτώσεις που το παραδεκτό της ασκήσεως αιτήσεως αναιρέσεως εξαρτάται από την προβολή ισχυρισμών με το περιεχόμενο που ορίζεται στην παράγραφο 3 του άρθρου 53 του π.δ. 18/1989, ο αναιρεσείων βαρύνεται, επί ποινή ολικού ή μερικού απαραδέκτου της αιτήσεώς του, να τεκμηριώσει με ειδικούς και συγκεκριμένους ισχυρισμούς που περιλαμβάνονται στο εισαγωγικό δικόγραφο ότι με καθέναν από τους προβαλλόμενους λόγους τίθεται συγκεκριμένο νομικό ζήτημα, δηλαδή ζήτημα ερμηνείας διατάξεως νόμου ή γενικής αρχής του ουσιαστικού ή δικονομικού δικαίου, κρίσιμο για την επίλυση της ενώπιον του Δικαστηρίου αγομένης διαφοράς, επί του οποίου είτε δεν υπάρχει νομολογία του Συμβουλίου της Επικρατείας, είτε οι σχετικές κρίσεις και παραδοχές της προσβαλλομένης αποφάσεως έρχονται σε αντίθεση προς παγιωμένη ή πάντως μη ανατραπείσα νομολογία του Συμβουλίου της Επικρατείας ή άλλου ανωτάτου δικαστηρίου ή προς ανέκκλητη απόφαση διοικητικού δικαστηρίου (Σ.τ.Ε. 41/2016, 2462/2016, 328/2017, 1452/2017, 1693/2018 κ.ά.).

5. Επειδή, στην προκειμένη περίπτωση, η κρινόμενη αίτηση κατατέθηκε στη Γραμματεία του εκδόντος την αναιρεσιβαλλόμενη απόφαση Διοικητικού Εφετείου Αθηνών στις 8.11.2017, επομένως, κατά τα εκτεθέντα στην προηγούμενη σκέψη, εμπίπτει στο πεδίο εφαρμογής των διατάξεων του άρθρου 12 παρ. 1 του ν. 3900/2010. Περαιτέρω, με την κρινόμενη αίτηση άγεται κατ’ αναίρεση διαφορά η οποία ανέκυψε κατόπιν ασκήσεως προσφυγής ουσίας εκ μέρους του αναιρεσείοντος επί ζητήματος που αφορά τη θεμελίωση δικαιώματος αυτού για τη χορήγηση συντάξεως λόγω γήρατος. Επομένως, για το παραδεκτό της ασκήσεως της κρινομένης αιτήσεως απαιτείται η προβολή και η τεκμηρίωση εκ μέρους του αναιρεσείοντος, με ειδικούς και συγκεκριμένους ισχυρισμούς περιλαμβανόμενους στο εισαγωγικό δικόγραφο, της συνδρομής των προϋποθέσεων της παραγράφου 3 του άρθρου 53 του π.δ. 18/1989, όπως ισχύει. Με την κρινόμενη αίτηση προβάλλεται λόγος αναιρέσεως με τον οποίο πλήττεται η νομιμότητα και η επάρκεια της αιτιολογίας της αναιρεσιβαλλομένης αποφάσεως και η εκτίμηση του αποδεικτικού υλικού κατά την κρίση που εξέφερε το δικάσαν δικαστήριο περί του ότι η σύζυγος του αναιρεσείοντος, Χ.Ρ., φέρει, σύμφωνα με τις ειδικώς αιτιολογημένες και άρα δεσμευτικές για τα δικαστήρια της ουσίας γνωματεύσεις της Δευτεροβάθμιας Υγειονομικής Επιτροπής του Περιφερειακού Υποκαταστήματος Συντάξεων Ι.Κ.Α. - Ε.Τ.Α.Μ. Αθηνών (1014/15.7.2010 και 6/23.5.2014), ποσοστό ασφαλιστικής αναπηρίας 67%, από 13.4.2010 και εφ’ όρου ζωής, και όχι 80%, όπως απαιτείται από τις διατάξεις του άρθρου 5 παρ. 4 του ν. 3232/2004 για τη θεμελίωση δικαιώματος συνταξιοδοτήσεως συζύγου αναπήρου. Ωστόσο, με το εισαγωγικό δικόγραφο δεν προβάλλεται, ειδικώς προς άρση του απαραδέκτου, κατ’ εφαρμογή των διατάξεων της παραγράφου 3 του άρθρου 53 του π.δ. 18/1989, όπως ισχύουν, κανένας αυτοτελής και συγκεκριμένος ισχυρισμός είτε περί ελλείψεως νομολογίας του Συμβουλίου της Επικρατείας επί συγκεκριμένων κρίσιμων για την επίλυση της διαφοράς νομικών ζητημάτων είτε περί αντιθέσεως των κρίσεων της αναιρεσιβαλλομένης αποφάσεως επί συγκεκριμένων νομικών ζητημάτων περί την ερμηνεία διατάξεως νόμου ή γενικής αρχής, κρίσιμων για την επίλυση της υποθέσεως, προς υφιστάμενη νομολογία του Συμβουλίου της Επικρατείας ή άλλου ανωτάτου δικαστηρίου ή προς ανέκκλητη απόφαση των διοικητικών δικαστηρίων. Εξάλλου, ναι μεν στα πλαίσια της προβολής και αναπτύξεως του ως άνω λόγου αναιρέσεως, με τον οποίο ουδόλως αμφισβητείται η έννοια συγκεκριμένων κανόνων δικαίου αλλά πλήττεται μόνον η γενομένη από το δικάσαν διοικητικό εφετείο υπαγωγή σε αυτούς των πραγματικών περιστατικών της επίδικης υποθέσεως με ευθεία αναφορά σε ζητήματα ορθότητας και πληρότητας της αιτιολογίας καθώς και κακής εκτιμήσεως του αποδεικτικού υλικού, γίνεται αναφορά στην 1613/1991 απόφαση του Συμβουλίου της Επικρατείας, η επίκληση, όμως, αυτή γίνεται απλώς προς ενίσχυση της βασιμότητας του σχετικώς προβαλλόμενου λόγου και δεν συνιστά αυτοτελή και συγκεκριμένο ισχυρισμό ειδικώς προς άρση του απαραδέκτου της ασκήσεως της κρινομένης αιτήσεως λόγω αντιθέσεως της κρίσεως της αναιρεσιβαλλομένης αποφάσεως προς τη νομολογία του Συμβουλίου της Επικρατείας επί συγκεκριμένου κρίσιμου για την επίλυση της διαφοράς νομικού ζητήματος, όπως αβασίμως προβάλλει ο αναιρεσείων με το από 15.4.2019 υπόμνημα μετά τη συζήτηση (βλ. Σ.τ.Ε. 41/2016, 604/2016, 264/2018, 492/2018, 1070/2018, 1673/2018 κ.ά.). Με τα δεδομένα αυτά, η κρινόμενη αίτηση είναι απορριπτέα ως απαράδεκτη.

Δ ι ά τ α ύ τ α

Απορρίπτει την αίτηση.

Διατάσσει την κατάπτωση του παραβόλου.

Επιβάλλει σε βάρος του αναιρεσείοντος τη δικαστική δαπάνη του αναιρεσίβλητου Ενιαίου Φορέα Κοινωνικής Ασφάλισης, η οποία ανέρχεται στο ποσό των τετρακοσίων εξήντα (460) ευρώ.

Η διάσκεψη έγινε στην Αθήνα στις 22 Απριλίου 2019

Η Προεδρεύουσα ΑντιπρόεδροςΗ Γραμματέας

Σπ. Χρυσικοπούλου Χρ. Μπόκα

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2019.

Η Πρόεδρος του Α´ ΤμήματοςΗ Γραμματέας

Σπ. Χρυσικοπούλου Χρ. Μπόκα

./.
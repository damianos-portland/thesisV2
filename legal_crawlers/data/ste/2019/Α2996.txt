Α2996/2019
Α' Τμήμα
Απόφαση
31/12/2019
Αίτηση αναιρέσεως
Ε176/2018
Πενταμελής
ECLI:EL:COS:2019:1231A2996.18E176
******
******

Ε.Π. (m)

Αριθμός 2996/2019

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Α΄

Συνεδρίασε δημόσια στο ακροατήριό του στις 16 Σεπτεμβρίου 2019, με την εξής σύνθεση: Σπ. Χρυσικοπούλου, Αντιπρόεδρος, Αναπληρώτρια Πρόεδρος, ελλείποντος Προέδρου του Τμήματος, Τ. Κόμβου, Κ. Κονιδιτσιώτου, Σύμβουλοι, Χ. Κομνηνός, Σ. Παπακωνσταντίνου, Πάρεδροι. Γραμματέας η Β. Κατσιώνη.

Για να δικάσει την από 20 Δεκεμβρίου 2017 αίτηση:

του Ενιαίου Φορέα Κοινωνικής Ασφάλισης (Ε.Φ.Κ.Α.), που εδρεύει στην Αθήνα (Αγ. Κωνσταντίνου 8), ο οποίος παρέστη με τη δικηγόρο Ιωάννα Ζωγράφου (Α.Μ. … ), που τη διόρισε με πληρεξούσιο,

κατά της Αρετής Παπαθανασίου, κατοίκου … , η οποία δεν παρέστη.

Με την αίτηση αυτή ο αναιρεσείων Φορέας επιδιώκει να αναιρεθεί η υπ’ αριθ. 4890/2017 απόφαση του Διοικητικού Εφετείου Αθηνών.

Η εκδίκαση άρχισε με την ανάγνωση της εκθέσεως του εισηγητή, Παρέδρου Χ. Κομνηνού.

Κατόπιν το δικαστήριο άκουσε την πληρεξουσία του αναιρεσείοντος Φορέα, η οποία ανέπτυξε και προφορικά τους προβαλλόμενους λόγους αναιρέσεως και ζήτησε να γίνει δεκτή η αίτηση.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινόμενης αίτησης δεν απαιτείται κατά νόμον η καταβολή παραβόλου (άρθρο 28 παρ. 4 ν. 2579/1998).

2. Επειδή, με την αίτηση αυτή ζητείται η αναίρεση της 4890/2017 απόφασης του Διοικητικού Εφετείου Αθηνών, με την οποία απορρίφθηκε έφεση του Οργανισμού Ασφάλισης Ελευθέρων Επαγγελματιών (Ο.Α.Ε.Ε.) κατά της 1309/2015 απόφασης του Διοικητικού Πρωτοδικείου Αθηνών. Με την πρωτόδικη απόφαση έγινε δεκτή προσφυγή της αναιρεσίβλητης και ακυρώθηκε η 446/70/6-11-2009 απόφαση της Τοπικής Διοικητικής Επιτροπής (Τ.Δ.Ε.) Ο.Α.Ε.Ε. Ιλισίων, με την οποία είχε απορριφθεί ένστασή της κατά του 13288/22-5-2009 εγγράφου του ως άνω Οργανισμού. Με το έγγραφο αυτό είχε γνωστοποιηθεί στην αναιρεσίβλητη οφειλή της ύψους 39.055,78 ευρώ, η οποία αφορούσε μη καταβληθείσες ασφαλιστικές εισφορές χρονικού διαστήματος από 1-11-1986 έως 28-2-2002.

3. Επειδή, σύμφωνα με τις διατάξεις των άρθρων 51 παρ. 1, 53 παρ. 1 και 70 παρ. 9 του ν. 4387/2016 (Α΄ 85), νομίμως η κρινόμενη αίτηση ασκήθηκε από τον Ενιαίο Φορέα Κοινωνικής Ασφάλισης (Ε.Φ.Κ.Α.), στον οποίο εντάχθηκε από 1.1.2017 ο ηττηθείς στη δίκη ενώπιον του διοικητικού εφετείου Οργανισμός Ασφάλισης Ελευθέρων Επαγγελματιών (Ο.Α.Ε.Ε.).

4. Επειδή, στην παράγραφο 3 του άρθρου 53 του π.δ. 18/1989 (Α΄ 8), όπως αυτή αντικαταστάθηκε με το άρθρο 12 παρ. 1 του ν. 3900/2010 (Α΄ 213) και, περαιτέρω, συμπληρώθηκε με το άρθρο 15 παρ. 2 του ν. 4446/2016 (Α΄ 240/22.12.2016) -η ισχύς του οποίου άρχισε, σύμφωνα με το άρθρο 32 του νόμου αυτού, από τη δημοσίευση του νόμου στην Εφημερίδα της Κυβερνήσεως-, ορίζονται τα εξής: «Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. … [η ως άνω διάταξη τέθηκε με την παράγραφο 1 του άρθρου 12 του ν. 3900/2010 και επαναλήφθηκε με την παράγραφο 2 του άρθρου 15 του ν. 4446/2016, η οποία, κατ’ ουσίαν, προσέθεσε εδάφιο δεύτερο στην παράγραφο 3 του άρθρου 53 του π.δ. 18/1989 (βλ. ΣτΕ 326, 568-69/2017)]. Περαιτέρω, στην παράγραφο 4 του ως άνω άρθρου 53 του π.δ. 18/1989, όπως αντικαταστάθηκε με το άρθρο 12 παρ. 1 του ν. 3900/2010, ορίζονται τα εξής: «Δεν επιτρέπεται η άσκηση αίτησης αναιρέσεως όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ, εκτός αν προσβάλλονται αποφάσεις που εκδίδονται επί προσφυγών ουσίας, εφόσον αφορούν περιοδικές παροχές ή τη θεμελίωση του δικαιώματος σε σύνταξη ή τη θεμελίωση του δικαιώματος σε εφάπαξ παροχή και τον καθορισμό του ύψους της…». Κατά την έννοια των ανωτέρω διατάξεων, για το παραδεκτό της ασκήσεως αιτήσεως αναιρέσεως απαιτείται η συνδρομή των προϋποθέσεων αμφοτέρων των παραγράφων 3 και 4 του άρθρου 53 του π.δ. 18/1989. Ειδικότερα, αν πρόκειται για διαφορά που δεν έχει άμεσο χρηματικό αντικείμενο ή για διαφορά με χρηματικό αντικείμενο τουλάχιστον 40.000 ευρώ ή για διαφορά που ανακύπτει κατόπιν άσκησης προσφυγής ουσίας και αφορά περιοδικές παροχές ή τη θεμελίωση δικαιώματος σε σύνταξη ή τη θεμελίωση δικαιώματος σε εφάπαξ παροχή και τον καθορισμό του ύψους της, για το παραδεκτό της αιτήσεως αναιρέσεως απαιτείται η προβολή ισχυρισμών με το περιεχόμενο που επιβάλλουν οι διατάξεις της παρ. 3, ενώ αν πρόκειται για χρηματικού αντικειμένου διαφορά το ποσό της οποίας υπολείπεται των 40.000 ευρώ, η αίτηση αναιρέσεως ασκείται απαραδέκτως, χωρίς να ασκεί καμία επιρροή η τυχόν προβολή ισχυρισμών με το ως άνω περιεχόμενο (βλ. ΣτΕ 1875-76/2012 7μ, 2156/2013, 2582/2013, 957/2014, 2555/2016).

5. Επειδή, στην προκείμενη περίπτωση από την αναιρεσιβαλλόμενη απόφαση προκύπτουν τα εξής: Η αναιρεσίβλητη ασφαλίστηκε από 1-12-1975 έως 30-6-1996 στο Ταμείο Ασφαλίσεως Εμπόρων (Τ.Α.Ε.) ως ασκούσα το επάγγελμα «Τουριστικά είδη και είδη λαϊκής τέχνης» στην Αθήνα και με την 174/4-1-2008 αίτησή της ζήτησε από τον Ο.Α.Ε.Ε. την απονομή σύνταξης γήρατος. Κατόπιν εξέτασης του αιτήματός της διαπιστώθηκε ότι αυτή είχε ασφαλισθεί αυτεπαγγέλτως και στο πρώην Τ.Ε.Β.Ε. για το επάγγελμα «Λατομείο Μαρμάρων» και υπό την ιδιότητά της ως μέλους προσωπικής εταιρείας με την επωνυμία «Κ. ΛΙΑΝΟΣ και ΣΙΑ Ε.Ε.», τούτο δε για το χρονικό διάστημα από 1-11-1986 έως 28-2-2002. Με το 13288/22-5-2009 έγγραφο του Ο.Α.Ε.Ε. γνωστοποιήθηκε στην αναιρεσίβλητη οφειλή της ύψους 39.055,78 ευρώ, η οποία αφορούσε τις μη καταβληθείσες ασφαλιστικές εισφορές χρονικού διαστήματος από 1-11-1986 έως 28-2-2002, λόγω της συμμετοχής της στην ως άνω εταιρεία, καθώς και ότι εντός διμήνου όφειλε να καταβάλει το ποσό των 7.960,78 ευρώ, δεδομένου ότι για το υπόλοιπο ποσό θα διενεργείτο παρακράτηση από τη σύνταξή της. Κατά του εγγράφου αυτού η αναιρεσίβλητη άσκησε ένσταση ενώπιον της Τοπικής Διοικητικής Επιτροπής (Τ.Δ.Ε.), ζητώντας τη χορήγηση σύνταξης ως ασφαλισμένης του πρώην Τ.Α.Ε. και τη διαγραφή της οφειλής της προς το πρώην Τ.Ε.Β.Ε. Η Τ.Δ.Ε. με την 446/70/6-11-2009 απόφασή της απέρριψε την ένσταση αυτή, με την αιτιολογία ότι η ασφάλιση της αναιρεσίβλητης ήταν εκ του νόμου υποχρεωτική και στα δύο ως άνω ταμεία. Προσφυγή της αναιρεσίβλητης κατά της ως άνω απόφασης έγινε δεκτή με την πρωτόδικη απόφαση, με την οποία κρίθηκε ότι αυτή δεν οφείλει ασφαλιστικές εισφορές προς το πρώην Τ.Ε.Β.Ε., για το χρονικό διάστημα από 1-11-1986 έως 28-2-2002, καθόσον δεν είχε ζητήσει να αξιοποιήσει συνταξιοδοτικά χρόνο ασφάλισης στο Ταμείο αυτό. Έφεση του Ο.Α.Ε.Ε. απορρίφθηκε με την αναιρεσιβαλλόμενη απόφαση. Ειδικότερα το δικάσαν εφετείο έλαβε υπόψη ότι η αναιρεσίβλητη ενεγράφη αυτεπαγγέλτως από τα όργανα του πρώην Τ.Ε.Β.Ε. στα μητρώα του την 1-11-1986, λόγω της ιδιότητάς της ως μέλους της ετερόρρυθμης εταιρίας «Κ. ΛΙΑΝΟΣ και ΣΙΑ Ε.Ε.», ότι λόγω της ιδιότητάς της αυτής ήταν πράγματι υπακτέα στην ασφάλιση του πρώην Τ.Ε.Β.Ε. για το χρονικό διάστημα από 1-11-1986 έως 28-2-2002, έστω και αν παραλλήλως ήταν ασφαλισμένη στο Τ.Α.Ε., αφού οι δύο απασχολήσεις της ήταν διακριτές, δεν ταυτίζονταν και επομένως, η αναιρεσίβλητη είχε υποχρέωση ασφάλισης και στα δύο Ταμεία (Τ.Α.Ε. και Τ.Ε.Β.Ε.), ότι καθ’ όλη τη διάρκεια του χρονικού διαστήματος από 1-11-1986 έως 28-2-2002 κατά το οποίο η αναιρεσίβλητη (ασφαλισμένη του Τ.Α.Ε.) ήταν, κατά τα ανωτέρω, υποχρεωτικώς υπακτέα και στην ασφάλιση του πρώην Τ.Ε.Β.Ε., αυτή δεν κατέβαλε καθόλου ασφαλιστικές εισφορές ούτε ο εν λόγω ασφαλιστικός οργανισμός μερίμνησε να τις αναζητήσει από αυτήν εκδίδοντας σε βάρος της καταλογιστικές πράξεις ούτε διενήργησε έλεγχο καταβολής εισφορών, αν και αυτεπαγγέλτως την είχε εγγράψει το 1986 στα μητρώα του, ότι αντίκειται στην αρχή της χρηστής διοίκησης ο Ο.Α.Ε.Ε. μετά την πάροδο μακρού χρονικού διαστήματος να αναζητεί ασφαλιστικές εισφορές που αντιστοιχούν σε χρόνο ασφάλισης στο Τ.Ε.Β.Ε. τον οποίο η αναιρεσίβλητη δεν πρόκειται να αξιοποιήσει συνταξιοδοτικά, και τούτο εξ αφορμής της χορήγησης σε αυτήν σύνταξης από άλλο ταμείο (το πρώην Τ.Α.Ε.), καθώς και ότι ο Ο.Α.Ε.Ε. δεν προέβαλε ότι η χορήγηση στην αναιρεσίβλητη σύνταξης από το Τ.Α.Ε. εξαρτάται από τον χρόνο υποχρεωτικής υπαγωγής της στην ασφάλιση του πρώην Τ.Ε.Β.Ε. Ενόψει των ανωτέρω το δικαστήριο έκρινε ότι η αναιρεσίβλητη δεν οφείλει ασφαλιστικές εισφορές προς αυτόν για το χρονικό διάστημα από 1-11-1986 έως 28-2-2002, επικυρώνοντας την πρωτόδικη απόφαση και απορρίπτοντας ως αβάσιμους πάντες τους περί του αντιθέτου ισχυρισμούς του Ο.Α.Ε.Ε.

6. Επειδή, η κρινόμενη αίτηση, κατατεθείσα στη Γραμματεία του εκδόντος την αναιρεσιβαλλόμενη απόφαση Διοικητικού Εφετείου Αθηνών στις 27.12.2017, δηλαδή μετά την έναρξη ισχύος του ν. 3900/2010 (την 1η.1.2011 κατά το άρθρο 70 του νόμου αυτού), καταλαμβάνεται από τις προπαρατεθείσες διατάξεις του άρθρου 12 παρ. 1 του νόμου αυτού. Περαιτέρω, όπως προκύπτει από την αναιρεσιβαλλόμενη απόφαση, το ποσό της διαφοράς που φέρεται ενώπιον του Δικαστηρίου με την κρινόμενη αίτηση ανέρχεται στο ποσό των 39.055,78 ευρώ, είναι δηλαδή κατώτερο του ορίου των 40.000 ευρώ, και συνεπώς, σύμφωνα με τη διάταξη της παρ. 4 του άρθρου 53 του π.δ. 18/1989, όπως αυτή αντικαταστάθηκε με την παρ. 1 του άρθρου 12 του ν. 3900/2010, η κρινόμενη αίτηση ασκείται απαραδέκτως. Και προβάλλει μεν ο αναιρεσείων Ε.Φ.Κ.Α. ότι η ένδικη διαφορά αφορά την υπαγωγή της αναιρεσίβλητης στην ασφάλιση του Ο.Α.Ε.Ε. και συνεπώς, η κρινόμενη αίτηση ασκείται παραδεκτώς ανεξαρτήτως ποσού. Ο ισχυρισμός όμως αυτός πρέπει να απορριφθεί, διότι στην κρινόμενη περίπτωση δεν τίθεται ζήτημα υπαγωγής της αναιρεσίβλητης στην ασφάλιση του Ο.Α.Ε.Ε., δοθέντος ότι το δικάσαν διοικητικό εφετείο δέχθηκε ότι η αναιρεσίβλητη ήταν υπακτέα στην ασφάλιση αμφοτέρων των Ταμείων (Τ.Α.Ε. και Τ.Ε.Β.Ε.), αλλά το ζήτημα αν επιτρεπτώς αναζητούνται από τον Ο.Α.Ε.Ε. μετά την πάροδο μακρού χρονικού διαστήματος ασφαλιστικές εισφορές που αντιστοιχούν στον χρόνο ασφάλισης στο Τ.Ε.Β.Ε., τον οποίο ο ενδιαφερόμενος δεν πρόκειται να αξιοποιήσει συνταξιοδοτικά, εξ αφορμής χορήγησης σύνταξης από το Τ.Α.Ε. Ενόψει δε του απαραδέκτου αυτού, καθίσταται αλυσιτελής η έρευνα του ερειδόμενου στην παρ. 3 του άρθρου 53 του π.δ. 18/1989 ισχυρισμού του αναιρεσείοντος Φορέα περί έλλειψης νομολογίας του Συμβουλίου της Επικρατείας ή άλλου ανωτάτου δικαστηρίου σχετικά με τους προβαλλόμενους λόγους αναιρέσεως (Σ.τ.Ε. 4113, 4461/2015, 2041/2016, 1801/2017, 35/2018). Με τα δεδομένα αυτά, η κρινόμενη αίτηση είναι απορριπτέα ως απαράδεκτη.

Δ ι ά τ α ύ τ α

Απορρίπτει την αίτηση.

Η διάσκεψη έγινε στην Αθήνα στις 7 Οκτωβρίου 2019

Η Αναπληρώτρια ΠρόεδροςΗ Γραμματέας

ελλείποντος Προέδρου του Τμήματος

Σπ. ΧρυσικοπούλουΒ. Κατσιώνη

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2019.

Η Πρόεδρος του Α´ ΤμήματοςΗ Γραμματέας

Σπ. ΧρυσικοπούλουΧρ. Μπόκα

./.
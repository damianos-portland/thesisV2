Α3006/2019
Α' Τμήμα
Απόφαση
31/12/2019
Αίτηση αναιρέσεως
Ε618/2017
Πενταμελής
ECLI:EL:COS:2019:1231A3006.17E618
******
******

Ε.Σ.(m)

Αριθμός 3006/2019

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Α΄

Συνεδρίασε δημόσια στο ακροατήριό του στις 10 Ιουνίου 2019, με την εξής σύνθεση: Σπ. Χρυσικοπούλου, Aντιπρόεδρος, Προεδρεύουσα, σε αναπλήρωση του Προέδρου του Τμήματος, που είχε κώλυμα, Χρ. Λιάκουρας, Ν. Σκαρβέλης, Σύμβουλοι, Π. Γρουμπού, Χ. Κομνηνός, Πάρεδροι. Γραμματέας η Αικ. Ιγγλέση.

Για να δικάσει την από 17 Φεβρουαρίου 2017 αίτηση:

των: 1) Κ.Σ., κατοίκου … , 2) Μ.Κ., κατοίκου … , 3) Φ.Σ., κατοίκου … , 4) Ε.Σ., κατοίκου … και 5) Δ.Τ., κατοίκου … , οι οποίοι παρέστησαν με τη δικηγόρο Αικατερίνη Ηλιάδου (Α.Μ. … ), που τη διόρισαν με πληρεξούσια,

κατά του Ελληνικού Δημοσίου, το οποίο παρέστη με τη Μαρία Οικονόμου, Πάρεδρο του Νομικού Συμβουλίου του Κράτους και η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της.

Με την αίτηση αυτή οι αναιρεσείοντες επιδιώκουν να αναιρεθεί η υπ’ αριθμ. 1107/2016 απόφαση του Διοικητικού Εφετείου Αθηνών.

Η εκδίκαση άρχισε με την ανάγνωση της εκθέσεως του εισηγητή, Παρέδρου Χ. Κομνηνού.

Κατόπιν το δικαστήριο άκουσε την πληρεξούσια τον αναιρεσειόντων, η οποία ανέπτυξε και προφορικά τους προβαλλόμενους λόγους αναιρέσεως και ζήτησε να γίνει δεκτή η αίτηση.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινόμενης αιτήσεως έχει καταβληθεί το νόμιμο παράβολο (κωδικός ηλεκτρονικού παραβόλου 12143636095704180094).

2. Επειδή, με την κρινόμενη αίτηση ζητείται η αναίρεση της 1107/2016 απόφασης του Διοικητικού Εφετείου Αθηνών, με την οποία απορρίφθηκε έφεση των αναιρεσειόντων κατά της 14447/2011 απόφασης του Διοικητικού Πρωτοδικείου Αθηνών. Με την τελευταία αυτή απόφαση απορρίφθηκε η από 15-4-1999 αγωγή των δικαιοπαρόχων των πρώτου, δεύτερης και τρίτου εκ των αναιρεσειόντων, καθώς και των τέταρτης και πέμπτης αναιρεσειουσών, με την οποία ζητούσαν, κατόπιν μετατροπής του αιτήματός της από καταψηφιστικό σε αναγνωριστικό, να αναγνωριστεί η υποχρέωση του αναιρεσίβλητου Ελληνικού Δημοσίου να τους καταβάλει τα αναφερόμενα στο δικόγραφο της αγωγής ποσά, ως αποζημίωση λόγω της ζημίας, που κατά τους ισχυρισμούς τους υπέστησαν, ως συνιδιοκτήτες έκτασης στη νήσο Δοκό, από την κήρυξη ολόκληρης της νήσου αυτής ως αδόμητης (ζώνη Α΄) με την ΥΠΠΟ/ΑΡΧ/Α1/Φ02/34886/1718/6.7.1994 απόφαση του Υπουργού Πολιτισμού.

3. Επειδή, στην παράγραφο 3 του άρθρου 53 του π.δ. 18/1989 (Α΄ 8), όπως αυτή αντικαταστάθηκε με το άρθρο 12 παρ. 1 του ν. 3900/2010 (Α΄ 213)- ο οποίος άρχισε να ισχύει από 1.1.2011 σύμφωνα με το άρθρο 70 του νόμου αυτού- και ακολούθως η ίδια παράγραφος (3 του άρθρου 53 του π.δ. 18/1989) συμπληρώθηκε με το άρθρο 15 παρ. 2 του Μέρους Δεύτερου του ν. 4446/2016 (Α΄ 240/22.12.2016) -που άρχισε να ισχύει, σύμφωνα με το άρθρο 32 του νόμου αυτού, από την ημερομηνία δημοσίευσης του νόμου στην Εφημερίδα της Κυβερνήσεως στις 22.12.2016-, ορίζονται τα εξής: «Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. … [η ως άνω διάταξη τέθηκε με την παράγραφο 1 του άρθρου 12 του ν. 3900/2010 και επαναλήφθηκε με την παράγραφο 2 του άρθρου 15 του ν. 4446/2016, η οποία, κατ' ουσίαν, προσέθεσε εδάφιο δεύτερο στην παράγραφο 3 του άρθρου 53 (βλ. ΣτΕ 326, 568-69/2017)]. Περαιτέρω, στην παράγραφο 4 του ως άνω άρθρου 53 του π.δ. 18/1989, όπως αυτή αντικαταστάθηκε με το άρθρο 12 παρ. 1 του ν. 3900/2010, ορίζονται τα εξής: «Δεν επιτρέπεται η άσκηση αίτησης αναιρέσεως όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ, εκτός αν προσβάλλονται αποφάσεις που εκδίδονται επί προσφυγών ουσίας, εφόσον αφορούν περιοδικές παροχές ή τη θεμελίωση του δικαιώματος σε σύνταξη ή τη θεμελίωση του δικαιώματος σε εφάπαξ παροχή και τον καθορισμό του ύψους της…». Κατά την έννοια των ανωτέρω διατάξεων, για το παραδεκτό της ασκήσεως αιτήσεως αναιρέσεως απαιτείται η συνδρομή των προϋποθέσεων αμφοτέρων των παραγράφων 3 και 4 του άρθρου 53 του π.δ. 18/1989. Ειδικότερα, αν πρόκειται για διαφορά με χρηματικό αντικείμενο τουλάχιστον 40.000 ευρώ, για το παραδεκτό της αιτήσεως αναιρέσεως απαιτείται η προβολή ισχυρισμών με το περιεχόμενο που επιβάλλει η διάταξη της παρ. 3 (βλ. ΣτΕ 1875-76/2012 7μ, 2156/2013, 2582/2013, 957/2014, 2555/2016). Ειδικότερα, ο αναιρεσείων βαρύνεται δικονομικώς με την υποχρέωση, επί ποινή ολικού ή μερικού απαραδέκτου της αιτήσεώς του, να τεκμηριώσει με ειδικούς και συγκεκριμένους ισχυρισμούς που περιλαμβάνει στο εισαγωγικό δικόγραφο ότι με καθέναν από τους προβαλλόμενους λόγους τίθεται συγκεκριμένο νομικό ζήτημα αναγόμενο σε εσφαλμένη ερμηνεία διάταξης νόμου ή γενικής αρχής του ουσιαστικού ή δικονομικού δικαίου και κρίσιμο για την επίλυση της ενώπιον του Δικαστηρίου αγομένης διαφοράς. Για το ίδιο νομικό ζήτημα και όχι για ανάλογο ή παρόμοιο (βλ Σ.τ.Ε 2018, 2424/2014, 1583/2015, 2233, 2343, 2707/2016, 2257/2018, 768/2019) πρέπει επιπλέον να προβάλει ότι, κατά τον κρίσιμο χρόνο της άσκησης της αίτησης αναιρέσεως, δεν υπάρχει νομολογία του Συμβουλίου της Επικρατείας ή οι σχετικές κρίσεις και παραδοχές της προσβαλλόμενης αποφάσεως έρχονται σε αντίθεση προς μη ανατραπείσα νομολογία του Συμβουλίου της Επικρατείας ή άλλου ανωτάτου δικαστηρίου ή προς ανέκκλητη απόφαση διοικητικού δικαστηρίου (βλ. ΣτΕ 4877/2012 7μ, 4163/2012 7μ, 3994/2013, 1913/2014, 2555/2016, 2173/2016 7μ., 220, 328/2017, 2257/2018, 768/2019). Αν ο αναιρεσείων επικαλείται αντίθεση της αναιρεσιβαλλόμενης απόφασης προς υφιστάμενη, κατά τα ανωτέρω εκτεθέντα, νομολογία ή έλλειψη νομολογίας του Συμβουλίου της Επικρατείας, πρέπει η αντίθεση ή η έλλειψη αυτή να μην αναφέρεται σε ζητήματα αιτιολογίας συνδεόμενα με το πραγματικό της κρινόμενης υποθέσεως, αλλά να αφορά αποκλειστικά την ερμηνεία διατάξεως νόμου ή γενικής αρχής δυνάμενης να έχει γενικότερη εφαρμογή, ανεξαρτήτως εάν η ερμηνεία αυτή διατυπώνεται στη μείζονα ή στην ελάσσονα πρόταση του δικανικού συλλογισμού της αναιρεσιβαλλόμενης αποφάσεως και των λοιπών αποφάσεων, προς τις οποίες προβάλλεται ότι υφίσταται αντίθεση (βλ. Σ.τ.Ε. 3011/2013, 1913/2014, 1532, 2694, 3825/2015, 331, 2459, 2566/2016, 2173/2016 7μ., 288, 578, 799, 1146, 2906-7/2017, 2257/2018, 768/2019).

4. Επειδή, στην προκείμενη περίπτωση, από την αναιρεσιβαλλόμενη απόφαση προκύπτουν τα εξής: Οι αναιρεσείοντες είναι συνιδιοκτήτες έκτασης στη νήσο Δοκό του Δήμου Ύδρας, συνολικού εμβαδού 3.025,750 στρεμμάτων. Με την ΥΠΠΟ/ΑΡΧ/Α1/Φ02/34886/ 1718/6.7.1994 απόφαση του Υπουργού Πολιτισμού (Β΄548/14.7.1994) κηρύχθηκε η ανωτέρω νήσος ως αδόμητη με επιτρεπόμενη χρήση την υφιστάμενη κατά τη δημοσίευσή της «δασική και καλλιέργεια ελαιόδεντρων, όπου αυτή υφίσταται», με σκοπό την αποτελεσματική προστασία σημαντικών αρχαιοτήτων, πρωτοελλαδικών ελληνιστικών, και υστεροελλαδικών οικισμών στη δυτική και βόρεια πλευρά της νήσου, καθώς και σε διάφορες άλλες περιοχές αυτής, κείμενες εντός και εκτός της ιδιοκτησίας των κληρονόμων Κ.. Ταυτόχρονα, εκδόθηκε και η ΥΠΠΟ/ΑΡΧ/Α1/Φ43/34928/1736/5.7.1994 υπουργική απόφαση, με την οποία κηρύχθηκε ως θαλάσσιος αρχαιολογικός χώρος η θαλάσσια περιοχή βόρεια της νήσου Δοκού, για την προστασία των ενάλιων αρχαιοτήτων (πρωτοελλαδικού ναυαγίου) που είχε εντοπισθεί σ’ αυτή. Κατά της πρώτης απόφασης θεσμοθέτησης ολόκληρης της νήσου ως Ζώνης Α΄ προστασίας, υποβλήθηκε από τους αρχικούς συνιδιοκτήτες της υπόψη έκτασης ένσταση, με την οποία εξέφρασαν τις αντιρρήσεις τους λόγω ύπαρξης οικισμού στη νήσο προ του 1923. Ύστερα από επί τόπου αυτοψία, συνεδρίες του Κ.Α.Σ., επικοινωνία με τη Διεύθυνση Πολεοδομικού Σχεδιασμού του Υ.ΠΕ.ΧΩ.Δ.Ε., με την οποία επιβεβαιώθηκε ότι δεν είχε γίνει ποτέ διαδικασία καθορισμού ορίων οικισμού προϋφιστάμενου του 1923 στη νήσο, διεξαγωγή 10ήμερης επιφανειακής έρευνας στο σύνολο της ιδιοκτησίας των δικαιοπαρόχων Κ., το Κ.Α.Σ., αφού έλαβε υπόψη τις εισηγήσεις που τέθηκαν ενώπιόν του, ενέμεινε στην αρχική απόφασή του περί κήρυξης της νήσου Δοκού ως αδόμητης, απόφαση η οποία επικυρώθηκε με την ΥΠΠΟ/ΑΡΧ/Α1/Φ02/15795/786/30.3.1999 απόφαση του Υπουργού Πολιτισμού. Κατά των ΥΠΠΟ/ΑΡΧ/Α1/Φ02/34886/1718/6.7.1994 και ΥΠΠΟ/ΑΡΧ/Α1/Φ02/15795/786/30.3.1999 αποφάσεων του Υπουργού Πολιτισμού, με την πρώτη εκ των οποίων κηρύχθηκε ολόκληρη η νήσος Δοκός ως αδόμητη, ενώ με τη δεύτερη επικυρώθηκε η πρώτη, οι αρχικοί συνιδιοκτήτες της ως άνω έκτασης και ο Δημήτριος Μακρυγιάννης, αγοραστής ποσοστού ψιλής κυριότητας εξ αδιαιρέτου του ανωτέρω ακινήτου, άσκησαν ενώπιον του Συμβουλίου της Επικρατείας την από 26.5.1999 αίτηση ακυρώσεως, η οποία απορρίφθηκε με την 1432/2002 απόφαση του Δικαστηρίου. Με αγωγή που άσκησαν στη συνέχεια οι συνιδιοκτήτες της ως άνω έκτασης ισχυρίστηκαν ότι η έκδοση της ΥΠΠΟ/ΑΡΧ/Α1/Φ02/34886/1718/6.7.1994 απόφασης του Υπουργού Πολιτισμού περί κήρυξης της νήσου Δοκού ως ζώνης Α΄ αδόμητης, απόφασης που εκδόθηκε κατά παράβαση του άρθρου 91 του ν. 1892/90 και συγκεκριμένα βασιζόμενη στις εσφαλμένες προϋποθέσεις ότι η νήσος αυτή δεν αποτελεί οικισμό και ότι υπάρχουν στην ιδιοκτησία τους αρχαιολογικά ευρήματα, καθώς και κατά παράβαση της αρχής της αναλογικότητας, αφού τα επιδιωκόμενα αποτελέσματα της προστασίας του χώρου θα ήταν δυνατόν να επιτευχθούν με καθορισμό ειδικών ζωνών όπου θα ήταν επιτρεπτή η δόμηση, συνιστά παράνομη ενέργεια οργάνου του Ελληνικού Δημοσίου, η οποία έχει ως συνέπεια τη μείωση της αξίας της ιδιοκτησίας τους, ανερχόμενη, κατά τους υπολογισμούς τους πάντοτε, όπως αναγράφεται στο δικόγραφο της αγωγής τους, σε 2.000.000 δρχ. (ήτοι 5.870 περίπου ευρώ) το στρέμμα και ανερχόμενη, με βάση την αξία των μερίδων τους, σε 822.800.000 δρχ. για καθέναν από τους Α.Κ. και Γ.Κ., σε 1.721.225.000 δρχ. για τη Φ.Σ., σε 319.440.000 δρχ. για την Α.Κ. και σε 424.855.200 δρχ. για καθεμία από τις Α.Κ., Ε.Σ. και Δ.Τ., ζήτησαν δε οι ενάγοντες την καταβολή σ’ αυτούς των ως άνω ποσών ως αποζημίωση με βάση τις διατάξεις των άρθρων 105 ΕισΝΑΚ, 24 παρ. 6 του Συντάγματος και 1 του Πρώτου Πρόσθετου Πρωτοκόλλου της Ευρωπαϊκής Σύμβασης Δικαιωμάτων του Ανθρώπου (ΕΣΔΑ), καθώς και την καταβολή σε καθέναν από αυτούς ποσού 1.000.000 δρχ. για χρηματική ικανοποίηση λόγω ηθικής βλάβης προς αποκατάσταση της ταλαιπωρίας που υπέστησαν από την πιο πάνω παράνομη πράξη. Το πρωτόδικο δικαστήριο απέρριψε την αγωγή, με την αιτιολογία ότι η απαγόρευση δόμησης επιβλήθηκε για λόγους προστασίας των αρχαιοτήτων σε ολόκληρη τη νήσο και δεν δεσμεύει ουσιωδώς την κατά προορισμό χρήση του εν λόγω ακινήτου, λόγω του ότι τούτο βρίσκεται εκτός σχεδίου πόλης και έχει κατά το μεγαλύτερο μέρος του δασικό χαρακτήρα με μικρό τμήμα ελαιόδεντρων. Έφεση των αρχικών εναγόντων και των κληρονόμων των μετέπειτα θανόντων εξ αυτών απορρίφθηκε με την αναιρεσιβαλλόμενη απόφαση. Ειδικότερα, το δικάσαν διοικητικό εφετείο έλαβε υπόψη «α) ότι από τα στοιχεία του φακέλου της υποθέσεως προκύπτει ότι η ένδικη έκταση βρίσκεται σε εκτός σχεδίου πόλης περιοχή, όπου απαγορεύεται η δόμηση (βλ. και την από 2.10.1995 διεξαχθείσα αυτοψία), καθώς και εκτός του οικισμού του προϋφισταμένου του έτους 1923, ενώ άλλωστε δεν θα μπορούσε να αποτελέσει οικιστική περιοχή, εφόσον από διοικητικές πράξεις που δεν έχουν ανακληθεί ή ακυρωθεί έχει σχεδόν στο σύνολό της δασικό χαρακτήρα με μικρό τμήμα εγκαταλειφθεισών καλλιεργήσιμων εκτάσεων (ελαιόδεντρων), β) ότι σύμφωνα με το περιεχόμενο της ΥΠΠΟ/ΑΡΧ/Α1/Φ02/34886/1718/6.7.1994 απόφασης του Υπουργού Πολιτισμού, όπως έχει ενσωματωθεί στην ΥΠΠΟ/ΑΡΧ/Α1/Φ02/15795/ 786/30.3.1999 όμοια, η οποία, κατά τα προεκτεθέντα κρίθηκε νόμιμη με την 1432/2002 απόφαση του Συμβουλίου της Επικρατείας, η κατά προορισμό χρήση της ένδικης έκτασης ήταν εκείνη της «δασικής και καλλιέργειας ελαιόδεντρων, όπου αυτή υφίσταται», δηλαδή δεν εμποδίστηκε η υφιστάμενη μέχρι την έκδοση των ως άνω υπουργικών αποφάσεων κατά προορισμό χρήση του ένδικου ακινήτου των εκκαλούντων και γ) ότι από κανένα στοιχείο της δικογραφίας δεν προκύπτει ότι ήταν δυνατή η δόμηση της μη δασικής έκτασης των 126,92 στρεμμάτων, προ της εκδόσεως των ανωτέρω υπουργικών αποφάσεων με τις οποίες κηρύχθηκε ολόκληρη η επίδικη έκταση των 3.025,750 στρεμμάτων (συμπεριλαμβανομένης της έκτασης των 126,92 στρεμμάτων) ως ζώνη Α΄ αδόμητη απολύτου προστασίας, με επιτρεπόμενη μόνο την προαναφερόμενη χρήση, γεγονός άλλωστε που γνώριζαν οι αρχικοί ενάγοντες και οι δικαιοπάροχοι αυτών (βλ. ιδίως την 934/17.8.89 απόφαση του Δασάρχη Πόρου καθώς και το … συμβόλαιο της συμβολαιογράφου Κηφισιάς Ο.Γ.–Μ. δυνάμει του οποίου ο Δ.Μ. είχε αγοράσει από τους αρχικούς ενάγοντες την ψιλή κυριότητα ποσού εξ αδιαιρέτου της υπόψη έκτασης)». Με βάση τα ανωτέρω το δικαστήριο έκρινε ότι «η επιβληθείσα απαγόρευση δόμησης δεν συνεπάγεται ολική και οριστική στέρηση χρήσης της ιδιοκτησίας των τελευταίων, ούτε δεσμεύει αυτή ουσιωδώς κατά τον προορισμό της, με συνέπεια να μην δημιουργείται από την απαγόρευση αυτή υποχρέωση προς αποζημίωση κατ’ άρθρο 24 παρ. 6 του Συντάγματος ή κατ’ άρθρο 1 του Πρώτου Πρόσθετου Πρωτοκόλλου της ΕΣΔΑ».

5. Επειδή, στην προκείμενη περίπτωση, η κρινόμενη αίτηση, κατατεθείσα στις 17.2.2017 στη Γραμματεία του εκδόντος την αναιρεσιβαλλόμενη απόφαση Διοικητικού Εφετείου Αθηνών, δηλαδή μετά την έναρξη ισχύος του ν. 3900/2010 (1.1.2011), καταλαμβάνεται από τις προπαρατεθείσες διατάξεις του άρθρου 12 παρ. 1 του ν. 3900/2010, έχει δε χρηματικό αντικείμενο το οποίο, όπως προκύπτει από την αναιρεσιβαλλόμενη απόφαση, δεν υπολείπεται του ορίου των 40.000 ευρώ για κανέναν από τους αναιρεσείοντες. Επομένως, για το παραδεκτό της ασκήσεως της υπό κρίση αιτήσεως απαιτείται η προβολή με το εισαγωγικό δικόγραφο ειδικών και συγκεκριμένων ισχυρισμών με το εκτιθέμενο στην παρ. 3 του ανωτέρω άρθρου 53 του π.δ. 18/1989 περιεχόμενο, οι οποίοι πρέπει να αποδεικνύονται. Με τους λόγους αναιρέσεως προβάλλεται εσφαλμένη ερμηνεία και εφαρμογή των διατάξεων των άρθρων 24 παρ.6 του Συντάγματος και 1 του Πρώτου Πρόσθετου Πρωτοκόλλου της Ευρωπαϊκής Σύμβασης Δικαιωμάτων του Ανθρώπου, έλλειψη αιτιολογίας της αναιρεσιβαλλόμενης απόφασης, καθώς και παράβαση ουσιώδους τύπου της διαδικασίας λόγω μη απάντησης του δικάσαντος εφετείου σε ουσιώδη ισχυρισμό της εφέσεως περί δυνατότητας δόμησης στην ένδικη έκταση πριν από την έκδοση των ως άνω υπουργικών αποφάσεων. Προς άρση δε του, κατά τα ανωτέρω, απαραδέκτου της κρινόμενης αίτησης, προβάλλεται ότι η κρίση του δικάσαντος εφετείου ότι η επιβληθείσα απαγόρευση δόμησης δεν συνεπάγεται ολική και οριστική στέρηση χρήσης της ιδιοκτησίας των αναιρεσειόντων ούτε δεσμεύει αυτή ουσιωδώς κατά τον προορισμό της έρχεται σε αντίθεση με την 2707/2009 απόφαση του Συμβουλίου της Επικρατείας, με την οποία έγινε δεκτό ότι το δικαστήριο της ουσίας οφείλει να εξετάζει ειδικά για κάθε συγκεκριμένη υπόθεση εάν υφίσταται δυνατότητα δόμησης του ακινήτου πριν από την επιβολή σχετικής απαγόρευσης. Ο ισχυρισμός αυτός είναι απορριπτέος, δεδομένου ότι το δικάσαν εφετείο, μη ερμηνεύοντας κατά τρόπο διαφορετικό από την ως άνω απόφαση του Δικαστηρίου τις διατάξεις των άρθρων 24 παρ. 6 του Συντάγματος και 1 του Πρώτου Πρόσθετου Πρωτοκόλλου της Ευρωπαϊκής Σύμβασης Δικαιωμάτων του Ανθρώπου, όπως εσφαλμένως υπολαμβάνουν οι αναιρεσείοντες, εξέφερε την κρίση, κατόπιν εκτιμήσεως του συνόλου του αποδεικτικού υλικού, ότι η επίδικη έκταση δεν ήταν ποτέ οικοδομήσιμη και μάλιστα ούτε και ως προς το μη έχον δασικό χαρακτήρα τμήμα της. Περαιτέρω, προβάλλεται αντίθεση των ως άνω παραδοχών της αναιρεσιβαλλόμενης απόφασης και με την 2165/2013 απόφαση του Δικαστηρίου, στην οποία «καταγράφονται ειδικότερα τα κριτήρια τα οποία οφείλει να συνεκτιμήσει το Δικαστήριο για τον υπολογισμό της οφειλόμενης σχετικής αποζημίωσης». Και ο ως άνω ισχυρισμός, όμως, είναι επίσης απορριπτέος ως αβάσιμος, δεδομένου ότι το δικάσαν εφετείο δέχθηκε ότι στην προκείμενη περίπτωση δεν γεννάται υποχρέωση του αναιρεσίβλητου Ελληνικού Δημοσίου προς αποζημίωση κατ’ άρθρο 24 παρ. 6 του Συντάγματος ή κατ’ άρθρο 1 του Πρώτου Πρόσθετου Πρωτοκόλλου της ΕΣΔΑ και, συνεπώς, στην επίδικη υπόθεση, δεν τίθεται ζήτημα λήψης υπόψη των στοιχείων που λαμβάνει υπόψη η 2165/2013 απόφαση του Δικαστηρίου για τον προσδιορισμό του ύψους αυτής. Κατά τη συγκλίνουσα προς την πλειοψηφία γνώμη του Συμβούλου Χρ. Λιάκουρα, στην οποία προσχώρησε ο Πάρεδρος Χ. Κομνηνός, αμφότεροι οι ως άνω ισχυρισμοί, όπως προβάλλονται, είναι απορριπτέοι, προεχόντως διότι με αυτούς δεν τίθενται ζητήματα ερμηνείας διατάξεως νόμου ή γενικής αρχής του ουσιαστικού ή δικονομικού δικαίου, αλλά μόνον ζητήματα αιτιολογίας συνδεόμενα με το πραγματικό της υποθέσεως και την εν γένει εκτίμηση του αποδεικτικού υλικού από το δικάσαν εφετείο (βλ. ΣτΕ 1913/2014, 4095, 4332/2015, 331, 736/2016, 119, 746, 1916, 2135, 2906-7/2017/2017, 487-88, 2257/2018, 768/2019).

6. Επειδή, κατόπιν των ανωτέρω, η κρινόμενη αίτηση πρέπει να απορριφθεί ως απαράδεκτη.

Δ ι ά τ α ύ τ α

Απορρίπτει την αίτηση.

Επιβάλλει στους αναιρεσείοντες, συμμέτρως, τη δικαστική δαπάνη του Ελληνικού Δημοσίου, η οποία ανέρχεται σε τετρακόσια εξήντα (460) ευρώ .

Η διάσκεψη έγινε στην Αθήνα στις 18 Ιουνίου 2019

Η Προεδρεύουσα ΑντιπρόεδροςΗ Γραμματέας

Σπ. ΧρυσικοπούλουΑικ. Ιγγλέση

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2019.

Η Πρόεδρος του Α´ ΤμήματοςΗ Γραμματέας του Α´ Τμήματος

Σπ. ΧρυσικοπούλουΧρ. Μπόκα

./.
Α3003/2019
Α' Τμήμα
Απόφαση
31/12/2019
Αίτηση αναιρέσεως
Ε8830/2010
Πενταμελής
ECLI:EL:COS:2019:1231A3003.10E8830
******
******

Λ.Κ.(m)

Αριθμός 3003/2019

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Α΄

Συνεδρίασε δημόσια στο ακροατήριό του στις 29 Οκτωβρίου 2018, με την εξής σύνθεση: Σπ. Χρυσικοπούλου, Aντιπρόεδρος, Προεδρεύουσα, σε αναπλήρωση του Προέδρου του Τμήματος, που είχε κώλυμα, Π. Μπραΐμη, Ν. Σκαρβέλης, Σύμβουλοι, Π. Γρουμπού, Χ. Χαραλαμπίδη, Πάρεδροι. Γραμματέας η Χρ. Μπόκα.

Για να δικάσει την από 18 Οκτωβρίου 2010 αίτηση:

του Ιδρύματος Κοινωνικών Ασφαλίσεων – Ενιαίου Ταμείου Ασφάλισης Μισθωτών (Ι.Κ.Α. - Ε.Τ.Α.Μ.) και ήδη Ενιαίου Φορέα Κοινωνικής Ασφάλισης (Ε.Φ.Κ.Α.), που εδρεύει στην Αθήνα (Αγ. Κωνσταντίνου 8), ο οποίος παρέστη με τη δικηγόρο Δήμητρα Σουμάκη (Α.Μ. ... ), που την διόρισε με πληρεξούσιο και η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της,

κατά του Ι.Ν., κατοίκου ... , ο οποίος δεν παρέστη.

Με την αίτηση αυτή ο αναιρεσείων Φορέας επιδιώκει να αναιρεθεί η υπ’ αριθμ. 1463/2009 απόφαση του Διοικητικού Εφετείου Πειραιά.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Π. Γρουμπού.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινόμενης αίτησης δεν απαιτείται κατά νόμον καταβολή παραβόλου (άρθρο 28 παρ. 4 ν. 2598/1998, Α΄ 66).

2. Επειδή, με την αίτηση αυτή ζητείται, παραδεκτώς, η αναίρεση της 1463/2009 απόφασης του Διοικητικού Εφετείου Πειραιά, με την οποία απορρίφθηκε έφεση του αναιρεσείοντος Ιδρύματος κατά της 108/2004 απόφασης του Διοικητικού Πρωτοδικείου Χαλκίδας. Με την πρωτόδικη απόφαση απορρίφθηκε προσφυγή του αναιρεσείοντος κατά της 43/7/25.1.2001 απόφασης της Τοπικής Διοικητικής Επιτροπής του Υποκαταστήματος Ι.Κ.Α.- Ε.Τ.Α.Μ. Χαλκίδας, με την οποία έγινε δεκτή ένσταση του αναιρεσιβλήτου κατά της 1118/14.11.2000 απόφασης του Διευθυντή του ίδιου ως άνω Υποκαταστήματος, απορριπτικής του αιτήματος του αναιρεσιβλήτου για τη χορήγηση σ’ αυτόν σύνταξης λόγω θανάτου της συζύγου του, ασφαλισμένης του αναιρεσείοντος Ιδρύματος.

3. Επειδή, νομίμως συνεχίζει την παρούσα δίκη ο Ενιαίος Φορέας Κοινωνικής Ασφάλισης (Ε.Φ.Κ.Α.), καθολικός διάδοχος του Ιδρύματος Κοινωνικών Ασφαλίσεων- Ενιαίου Ταμείου Ασφάλισης Μισθωτών (Ι.Κ.Α.-Ε.Τ.Α.Μ.), που έχει ενταχθεί στον Ε.Φ.Κ.Α. από 1.1.2017 (βλ. άρθρο 51 παρ. 1, 53 παρ. 1 περίπτ. Α΄ υποπερίπτ. α΄, στοιχ. αα΄ και 70 παρ. 1 και 9 του ν. 4387/2016, Α΄ 85).

4. Επειδή, στην παρ. 6 του άρθρου 28 του α.ν. 1846/1951 (Α΄ 179), όπως αυτή τροποποιήθηκε με το άρθρο 5 παρ. 3 του ν.δ. 4104/1960 (Α΄ 147) και αντικαταστάθηκε με το άρθρο 27 παρ. 1 του ν. 1902/1990 (Α΄ 138), ορίζονται τα ακόλουθα: «Σε περίπτωση θανάτου συνταξιούχου λόγω γήρατος ή αναπηρίας οποιασδήποτε βαθμίδας, …, έχουν δικαίωμα για σύνταξη κατά τα επόμενα εδάφια: α) Η χήρα ή ο χήρος, του οποίου η συντήρηση εβάρυνε κυρίως τη θανούσα και εφ’ όσον είναι ανάπηρος κατά την έννοια της παραγράφου 5 εδάφιο β του παρόντος, β) …, γ) …, δ) …». Η διάταξη αυτή προβλέπει διαφορετική μεταχείριση του χήρου ασφαλισμένου ή συνταξιούχου του Ι.Κ.Α. σε σχέση με τη χήρα ασφαλισμένη ή συνταξιούχο του Ιδρύματος, με τη θέσπιση για τον χήρο πρόσθετων προϋποθέσεων συνταξιοδότησης. Η διαφοροποίηση, όμως, αυτή σε βάρος του χήρου έναντι της χήρας δεν δικαιολογείται, εν όψει και των σύγχρονων κοινωνικοοικονομικών δεδομένων και αντιλήψεων, από αποχρώντες λόγους αναφερόμενους στη διαφορά του φύλου. Η διάταξη, άρα, αυτή είναι ανίσχυρη, ως αντικείμενη στο άρθρο 4 παρ. 2 του Συντάγματος, κατά το μέρος που θεσπίζει ως πρόσθετες προϋποθέσεις για τη συνταξιοδότηση του χήρου ασφαλισμένης ή συνταξιούχου του Ι.Κ.Α. να είναι ανάπηρος και η συντήρησή του να βάρυνε κυρίως τη θανούσα. Συνεπώς, και προς αποκατάσταση της επιβαλλόμενης εν προκειμένω ίσης μεταχείρισης των δύο φύλων, εφαρμοστέο είναι, από την εξεταζόμενη άποψη, για τον χήρο ασφαλισμένης ή συνταξιούχου του Ι.Κ.Α., το συνταξιοδοτικό καθεστώς που ισχύει για τη χήρα ασφαλισμένου ή συνταξιούχου του Ιδρύματος (βλ. Σ.τ.Ε. 1843/2012, 3011/2010 πρβ. ΣτΕ 1467/2004 Ολομ.).

5. Επειδή, εξάλλου, στο άρθρο 62 του ν. 2676/1999 (Α΄ 1/5.1.1999), προβλέπονται τα ακόλουθα: «1. Σε περίπτωση θανάτου συνταξιούχου ή ασφαλισμένου, ο οποίος έχει πραγματοποιήσει το χρόνο ασφάλισης που προβλέπεται από γενικές καταστατικές διατάξεις των Ασφαλιστικών Οργανισμών κύριας και επικουρικής ασφάλισης αρμοδιότητας Υπουργείου Εργασίας και Κοινωνικών Ασφαλίσεων, για τη συνταξιοδότηση λόγω θανάτου, ο επιζών των συζύγων, ανεξαρτήτως ηλικίας, δικαιούται σύνταξη για μια τριετία από την πρώτη του επόμενου του θανάτου μήνα. … 5. Οι διατάξεις του άρθρου αυτού εφαρμόζονται στις περιπτώσεις που ο θάνατος επέρχεται μετά τη δημοσίευση του παρόντος νόμου. Εφαρμόζονται επίσης και για τις περιπτώσεις που ο θάνατος έχει ήδη επέλθει, εφόσον κατά τις προϊσχύουσες διατάξεις ο επιζών των συζύγων δεν εδικαιούτο τη σύνταξη του θανόντος. Στην περίπτωση αυτή τα οικονομικά αποτελέσματα επέρχονται από τη δημοσίευση του παρόντος, εφόσον εκκρεμεί σχετική αίτηση, άλλως από τότε που υποβάλλεται η αίτηση. 6. …». Κατά την έννοια της παραγράφου 5 του άρθρου 62 του ν. 2676/1999, οι διατάξεις του άρθρου αυτού εφαρμόζονται και στις περιπτώσεις που ο θάνατος έχει ήδη επέλθει κατά τον χρόνο δημοσίευσης του νόμου, μόνο, όμως, εφόσον η περί συνταξιοδότησης αίτηση του επιζώντος συζύγου, ο οποίος δεν εδικαιούτο τη σύνταξη του θανόντος, α) ήταν, κατά τον χρόνο αυτό, εκκρεμής ενώπιον των ασφαλιστικών ταμείων ή β) υποβάλλεται μετά την έναρξη ισχύος του νόμου αυτού. Συνεπώς, οι διατάξεις του ανωτέρω άρθρου δεν εφαρμόζονται όταν, κατά τον χρόνο δημοσίευσης του νόμου αυτού, τα όργανα των ασφαλιστικών οργανισμών είχαν ήδη εκδώσει τις οικείες πράξεις συνταξιοδότησης του επιζώντος συζύγου (βλ. Σ.τ.Ε. 1843/2012, πρβ. Σ.τ.Ε. 993/2003). Περαιτέρω, ο νόμος 2676/1999 εφαρμόζεται και αν ο θάνατος έχει επέλθει πριν από τη δημοσίευσή του υπό τον όρο ότι ο επιζών σύζυγος δεν εδικαιούτο τη σύνταξη του θανόντος. Εξ άλλου, ο νόμος αυτός δεν εφαρμόζεται στην ειδικότερη περίπτωση κατά την οποία οι προϊσχύουσες διατάξεις, σύμφωνα με τις οποίες ο επιζών σύζυγος ναι μεν δεν εδικαιούτο σύνταξη, αλλά οι διατάξεις αυτές ήταν αντίθετες προς υπερκείμενους κανόνες δικαίου, και ως εκ τούτου ανεφάρμοστες, ο δε επιζών σύζυγος τελικώς, βάσει των υπερκειμένων αυτών κανόνων, εδικαιούτο και πριν από τη θέση σε ισχύ του νόμου 2676/1999 σύνταξη (βλ. Σ.τ.Ε. 1843/2012).

6. Επειδή, στην προκειμένη περίπτωση από την αναιρεσιβαλλόμενη απόφαση προκύπτουν τα ακόλουθα: Με την 407/ 19.3.1991 απόφαση του Διευθυντή του Περιφερειακού Υποκαταστήματος Ι.Κ.Α.-Ε.Τ.Α.Μ. Χαλκίδας χορηγήθηκε στα ανήλικα τέκνα της Κ.Ν., ασφαλισμένης του ιδρύματος, σύνταξη λόγω θανάτου της στις 9.12.1990, κατόπιν αίτησης του ήδη αναιρεσιβλήτου συζύγου της. Ο τελευταίος, με την 33/9.2.2000 αίτησή του προς το Ι.Κ.Α.-Ε.Τ.Α.Μ., ζήτησε τη συνταξιοδότησή του λόγω θανάτου της συζύγου του κατ’ επίκληση των διατάξεων του ν. 2676/1999. Με την 1118/14.11.2000 απόφαση του Διευθυντή του ως άνω Υποκαταστήματος το αίτημά του απορρίφθηκε με την αιτιολογία ότι δεν πληρούνται οι προϋποθέσεις του άρθρου 62 παρ. 1 και 2 περ. α΄ του ν. 2676/1999, καθόσον αφενός έχει παρέλθει τριετία από τον θάνατο της συζύγου του και αφετέρου ο ίδιος εργάζεται και κατά τον χρόνο του θανάτου της συζύγου του δεν υπερέβαινε την ηλικία των 40 ετών. Ένσταση του αναιρεσιβλήτου κατά της απόφασης αυτής έγινε δεκτή με την 43/7/25.1.2001 απόφαση της Τοπικής Διοικητικής Επιτροπής του ανωτέρω Υποκαστήματος και χορηγήθηκε στον αναιρεσίβλητο σύνταξη για μια τριετία από τον χρόνο υποβολής της ένστασης (14.9.2000). Κατά της απόφασης αυτής το αναιρεσείον ίδρυμα άσκησε προσφυγή, η οποία απορρίφθηκε με την 108/2004 απόφαση του Διοικητικού Πρωτοδικείου Χαλκίδας, και ακολούθως, το αναιρεσείον άσκησε έφεση κατά της πρωτόδικης απόφασης. Με την αναιρεσιβαλλόμενη απόφαση το διοικητικό εφετείο έκρινε ότι κατά την έννοια των παρ. 1 και 5 του άρθρου 62 του ν. 2676/1999, αν ο θάνατος συνταξιούχου ή ασφαλισμένου των ασφαλιστικών οργανισμών κύριας και επικουρικής ασφαλίσεως αρμοδιότητας Υπουργείου Εργασίας και Κοινωνικών Ασφαλίσεων έχει ήδη επέλθει κατά τη δημοσίευση του ν. 2676/1999 (5.1.1999) και ο αιτούμενος τη σύνταξη του θανόντος δεν δικαιούνταν τη σύνταξη αυτή σύμφωνα με τις προϊσχύουσες διατάξεις, τυγχάνουν εφαρμογής οι διατάξεις του άρθρου 62 του ν. 2676/1999 και οι προϋποθέσεις συνταξιοδότησής του κρίνονται κατά τις διατάξεις αυτές, τα δε οικονομικά αποτελέσματα επέρχονται από τη δημοσίευση του εν λόγω νόμου, άλλως από την υποβολή της αίτησης. Περαιτέρω, έκρινε το διοικητικό εφετείο, ενόψει του ότι ο αναιρεσίβλητος αφενός κατά τον χρόνο θανάτου της συζύγου του (9.12.1990), ασφαλισμένης του Ι.Κ.Α., δεν δικαιούνταν σύνταξη από την αιτία αυτή κατ’ εφαρμογή του άρθρου 28 παρ. 6 του α.ν. 1846/1951, όπως αντικαταστάθηκε με το άρθρο 27 παρ. 1 περ. 6 του ν. 1902/1990, και αφετέρου υπέβαλε αίτηση συνταξιοδότησής του στις 9.2.2000, υπό την ισχύ δηλαδή των διατάξεων του ν. 2676/1999, δικαιούται αυτός σύνταξη λόγω θανάτου της συζύγου του για μια τριετία από την υποβολή της σχετικής αίτησης. Με τις σκέψεις αυτές, το διοικητικό εφετείο απέρριψε την έφεση του αναιρεσείοντος Ιδρύματος, επικυρώνοντας την πρωτόδικη απόφαση.

7. Επειδή, το διοικητικό εφετείο κρίνοντας ότι ο αναιρεσίβλητος δικαιούται σύνταξη με βάση τις διατάξεις του άρθρου 62 παρ. 1 και παρ. 2 περ. α΄ του ν. 2676/1999 για μία τριετία από την υποβολή της σχετικής αίτησης, ενόψει του ότι, όπως δέχθηκε, ο θάνατος της συζύγου του, ασφαλισμένης του αναιρεσείοντος Ιδρύματος, είχε ήδη επέλθει κατά τη δημοσίευση του νόμου αυτού (5.1.1999) και ότι ο αναιρεσίβλητος δεν δικαιούνταν σύνταξη με βάση τις διατάξεις του άρθρου 28 παρ. 6 του αν. ν 1846/1951, όπως αυτές ίσχυαν κατά τον κρίσιμο χρόνο, εσφαλμένα εφάρμοσε τις εν λόγω διατάξεις. Και τούτο διότι, όπως έγινε δεκτό στην πέμπτη σκέψη, η περ. α΄ της παραγράφου 6 του άρθρου 28 του α.ν. 1846/1951, κατά το μέρος της κατά το οποίο για να συνταξιοδοτηθεί ο χήρος σύζυγος απαιτεί αυστηρότερες προϋποθέσεις από αυτές που απαιτούνται για τη συνταξιοδότηση χήρας, αντίκειται προς το άρθρο 4 παρ. 2 του Συντάγματος και είναι ανίσχυρη και μη εφαρμοστέα. Επομένως, ο αναιρεσίβλητος δικαιούνταν, κατ’ αρχήν, σύμφωνα με τις προϊσχύουσες του ν. 2676/1999 διατάξεις τη σύνταξη της αποβιώσασας συζύγου του. Για το λόγο αυτόν, ο οποίος εξετάζεται αυτεπαγγέλτως, αφού αφορά το κύρος του κανόνα δικαίου που κρίθηκε ότι ήταν εφαρμοστέος, δηλαδή της περίπτ. α της παραγράφου 6 του άρθρου 28 του α.ν. 1846/1951, πρέπει η κρινόμενη αίτηση να γίνει δεκτή, να αναιρεθεί η αναιρεσιβαλλόμενη απόφαση και η υπόθεση, που χρειάζεται διευκρίνιση κατά το πραγματικό, να παραπεμφθεί στο δικάσαν διοικητικό εφετείο για νέα κρίση.

Δ ι ά τ α ύ τ α

Δέχεται την κρινόμενη αίτηση.

Αναιρεί την 1463/2009 απόφαση του Διοικητικού Εφετείου Πειραιά, στο οποίο και παραπέμπει την υπόθεση σύμφωνα με το αιτιολογικό και

Επιβάλλει σε βάρος του αναιρεσίβλητου Ι.Ν. τη δικαστική δαπάνη του αναιρεσείοντος Ενιαίου Φορέα Κοινωνικής Ασφάλισης (Ε.Φ.Κ.Α.), η οποία ανέρχεται στο ποσό των εννιακοσίων είκοσι (920) ευρώ.

Η διάσκεψη έγινε στην Αθήνα στις 13 Νοεμβρίου 2019

Η Προεδρεύουσα ΑντιπρόεδροςΗ Γραμματέας

Σπ. ΧρυσικοπούλουΧρ. Μπόκα

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2019.

Η Πρόεδρος του Α´ ΤμήματοςΗ Γραμματέας

Σπ. ΧρυσικοπούλουΧρ. Μπόκα

./.
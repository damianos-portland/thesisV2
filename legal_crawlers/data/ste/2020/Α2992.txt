Α2992/2020
Α' Τμήμα
Απόφαση
31/12/2020
Αίτηση αναιρέσεως
Ε1675/2017
Πενταμελής
ECLI:EL:COS:2020:1231A2992.17E1675
******
******

Β.Κ.(m)

Αριθμός 2992/2020

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Α΄

Συνεδρίασε δημόσια στο ακροατήριό του στις 15 Απριλίου 2019, με την εξής σύνθεση: Σπ. Χρυσικοπούλου, Αντιπρόεδρος, Προεδρεύουσα, σε αναπλήρωση του Προέδρου του Τμήματος, που είχε κώλυμα, Κ. Κονιδιτσιώτου, Ν. Σκαρβέλης, Σύμβουλοι, Χ. Κομνηνός, Σ. Παπακωνσταντίνου, Πάρεδροι. Γραμματέας η Χρ. Μπόκα.

Για να δικάσει την από 23 Μαΐου 2017 αίτηση:

της υπό εκκαθάρισης τελούσας ομόρρυθμης εταιρείας με την επωνυμία «Ν. Τ.- Α. Τ - Π. Μ. Ο.Ε.», που εδρεύει στο ... , η οποία παρέστη με τον δικηγόρο Βασίλειο Παπαδημητρίου (Α.Μ. ... ), που τον διόρισε στο ακροατήριο ο νόμιμος εκπρόσωπος και εκκαθαριστής της Π. Μ.,

κατά του Ελληνικού Δημοσίου, το οποίο παρέστη με τη Σωτηρία Κοσμά, Πάρεδρο του Νομικού Συμβουλίου του Κράτους.

Με την αίτηση αυτή η αναιρεσείουσα εταιρεία επιδιώκει να αναιρεθεί η υπ’ αριθμ. 3846/2016 απόφαση του Διοικητικού Εφετείου Αθηνών.

Η εκδίκαση άρχισε με την ανάγνωση της εκθέσεως του εισηγητή, Παρέδρου Χ. Κομνηνού.

Κατόπιν το δικαστήριο άκουσε τον πληρεξούσιο της αναιρεσείουσας εταιρείας, ο οποίος ανέπτυξε και προφορικά τους προβαλλόμενους λόγους αναιρέσεως και ζήτησε να γίνει δεκτή η αίτηση και την αντιπρόσωπο του Ελληνικού Δημοσίου, η οποία ζήτησε την απόρριψή της.

Μετά τη δημόσια συνεδρίαση το δικαστήριο συνήλθε σε διάσκεψη εξ αποστάσεως, με τη χρήση υπηρεσιακών τεχνολογικών μέσων, κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινόμενης αίτησης έχει καταβληθεί το νόμιμο παράβολο (1428379-81, 3102836, 2555193/2017 ειδικά γραμμάτια παραβόλου).

2. Επειδή, με την κρινόμενη αίτηση ζητείται η αναίρεση της 3846/2016 απόφασης του Διοικητικού Εφετείου Αθηνών, κατά το μέρος που με αυτήν έγινε εν μέρει δεκτή έφεση του αναιρεσίβλητου Ελληνικού Δημοσίου κατά της 11956/2015 απόφασης του Διοικητικού Πρωτοδικείου Αθηνών. Με την τελευταία αυτή απόφαση είχε γίνει εν μέρει δεκτή αγωγή της αναιρεσείουσας εταιρείας και είχε αναγνωρισθεί η υποχρέωση του αναιρεσίβλητου Ελληνικού Δημοσίου να της καταβάλει, νομιμοτόκως, το συνολικό ποσό των τριακοσίων σαράντα εννέα χιλιάδων επτακοσίων σαράντα έξι (349.746) ευρώ, αφενός μεν ως αποζημίωση (329.746 ευρώ) για την αποκατάσταση της αποθετικής ζημίας (διαφυγόντα κέρδη) που υπέστη από την παράνομη, κατά τους ισχυρισμούς της, συμπεριφορά των αρμόδιων οργάνων του Δημοσίου, εξαιτίας της οποίας καθυστέρησε να ανεγείρει πολυώροφη οικοδομή με το σύστημα της αντιπαροχής, με συνέπεια να απολέσει το προαναφερόμενο ποσό που θα εισέπραττε από την εκμίσθωση διαμερισμάτων, αφετέρου δε ως χρηματική ικανοποίηση (20.000 ευρώ) για την ηθική βλάβη που αυτή υπέστη εξαιτίας της ως άνω παράνομης συμπεριφοράς. Με την αναιρεσιβαλλόμενη απόφαση η πρωτόδικη απόφαση εξαφανίσθηκε κατά το μέρος της που αφορούσε την αναγνώριση της υποχρέωσης του αναιρεσίβλητου Ελληνικού Δημοσίου να καταβάλει στην αναιρεσείουσα εταιρεία ως διαφυγόν κέρδος (απολεσθέντα μισθώματα) το ποσό των 329.746 ευρώ, ακολούθως δε δικάσθηκε και απορρίφθηκε η αγωγή κατά το μέρος αυτό.

3. Επειδή, στην παράγραφο 3 του άρθρου 53 του π.δ. 18/1989 (Α΄ 8), όπως αυτή αντικαταστάθηκε με την παρ. 1 του άρθρου 12 του ν. 3900/2010 (Α΄ 213) και ακολούθως, συμπληρώθηκε με το άρθρο 15 παρ. 2 του ν. 4446/2016 (Α΄ 240), ορίζονται τα εξής: «Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. …». Περαιτέρω, στην παράγραφο 4 του άρθρου 53 του π.δ. 18/1989, όπως αυτή αντικαταστάθηκε με την παρ. 1 του άρθρου 12 του ν. 3900/2010, ορίζονται τα εξής: «Δεν επιτρέπεται η άσκηση αίτησης αναιρέσεως όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ, εκτός αν προσβάλλονται αποφάσεις που εκδίδονται επί προσφυγών ουσίας, εφόσον αφορούν περιοδικές παροχές ή τη θεμελίωση του δικαιώματος σε σύνταξη ή τη θεμελίωση του δικαιώματος σε εφάπαξ παροχή και τον καθορισμό του ύψους της…». Κατά την έννοια των ανωτέρω διατάξεων, αν πρόκειται για διαφορά με χρηματικό αντικείμενο τουλάχιστον 40.000 ευρώ για το παραδεκτό της αιτήσεως αναιρέσεως απαιτείται η προβολή ισχυρισμών με το περιεχόμενο που επιβάλλει η παράγραφος 3. Στην περίπτωση αυτή ο αναιρεσείων βαρύνεται, επί ποινή ολικού ή μερικού απαραδέκτου της αιτήσεώς του, να τεκμηριώσει με ειδικούς και συγκεκριμένους ισχυρισμούς που περιλαμβάνει στο εισαγωγικό δικόγραφο ότι με καθέναν από τους προβαλλόμενους λόγους αναίρεσης τίθεται συγκεκριμένο νομικό ζήτημα, δηλαδή ζήτημα ερμηνείας διάταξης νόμου ή γενικής αρχής του ουσιαστικού ή δικονομικού δικαίου, κρίσιμο για την επίλυση της ενώπιον του Δικαστηρίου αγομένης διαφοράς, επί του οποίου είτε δεν υπάρχει νομολογία του Συμβουλίου της Επικρατείας, είτε οι σχετικές κρίσεις και παραδοχές της προσβαλλόμενης απόφασης έρχονται σε αντίθεση προς παγιωμένη ή πάντως μη ανατραπείσα νομολογία του Συμβουλίου της Επικρατείας ή άλλου ανωτάτου δικαστηρίου ή προς ανέκκλητη απόφαση διοικητικού δικαστηρίου, που έκρινε επί του ίδιου ζητήματος ερμηνείας διάταξης νόμου ή γενικής αρχής, ανεξαρτήτως αν η ερμηνεία αυτή διατυπώνεται στη μείζονα ή στην ελάσσονα πρόταση του δικανικού συλλογισμού της αναιρεσιβαλλομένης απόφασης και των λοιπών αποφάσεων προς τις οποίες προβάλλεται ότι υφίσταται αντίθεση (ΣτΕ 1307, 1649/2014, 1060/2015, 3026/2017, 457/2018, 3007-3008/2019).

4. Επειδή, στην προκείμενη περίπτωση η κρινόμενη αίτηση ασκήθηκε στις 23.5.2017, μετά δηλαδή την έναρξη ισχύος του ν. 3900/2010 (την 1.1.2011 κατ’ άρθρο 70 του νόμου αυτού), έχει δε χρηματικό αντικείμενο το οποίο, όπως προκύπτει από την αναιρεσιβαλλόμενη απόφαση, υπερβαίνει το όριο των 40.000 ευρώ. Επομένως, για το παραδεκτό της ασκήσεως της υπό κρίση αιτήσεως απαιτείται η προβολή με το εισαγωγικό δικόγραφο ειδικών και συγκεκριμένων ισχυρισμών με το εκτιθέμενο στην παρ. 3 του ανωτέρω άρθρου 53 του π.δ. 18/1989 περιεχόμενο, οι οποίοι πρέπει να αποδεικνύονται.

5. Επειδή, περαιτέρω, από την αναιρεσιβαλλόμενη απόφαση προκύπτουν τα εξής: η αναιρεσείουσα ομόρρυθμη εταιρεία έχει συσταθεί στις 12.7.2000 με ιδιωτικό συμφωνητικό στο άρθρο 3 του οποίου αναφέρονται τα εξής: «3. Σκοπός της εταιρείας είναι η ανάληψη και κατασκευή με εργολαβικό αντάλλαγμα οικοδομών επί παντός οικοπέδου και διάθεση των ιδιοκτησιών αυτών, που θα προκύψουν από τη σχετική εργολαβική συμφωνία μετά την πράξη σύστασης οριζοντίων ιδιοκτησιών». Ο σκοπός αυτός παρέμεινε ο ίδιος και μετά τις διαδοχικές τροποποιήσεις του καταστατικού της αναιρεσείουσας, στο δε από 25-2-2010 ιδιωτικό συμφωνητικό διάλυσης της αναιρεσείουσας αναφέρονται τα εξής: «Ήδη σήμερα κατόπιν ομόφωνης απόφασης όλων των εταίρων, εφόσον δεν υπάρχουν απούλητες οριζόντιες ιδιοκτησίες από όλες τις οικοδομές που ανέγειραν ως εταιρεία, μη υπάρχοντος πλέον λόγου ύπαρξής της, αποφάσισαν να την διαλύσουν». Εξάλλου, με το ... προσύμφωνο μεταβίβασης ποσοστών εξ αδιαιρέτου οικοπέδου και εργολαβικό της Συμβολαιογράφου Αθηνών ... , συμφωνήθηκε μεταξύ των Γ.Μ. και Ε.Μ., ιδιοκτητών ενός οικοπέδου κείμενου στο Ο.Τ. ... του Δήμου ... , έκτασης 2.760 τ.μ., και της αναιρεσείουσας εταιρείας η ανέγερση από την τελευταία, ως εργολήπτρια, στο προαναφερθέν οικόπεδο, με το σύστημα της αντιπαροχής, συγκροτήματος 2 τετραώροφων πολυκατοικιών (3 συνολικά κτιρίων), αποτελούμενου από αυτοτελείς, διακεκριμένες οριζόντιες ιδιοκτησίες. Συγκεκριμένα, με το ως άνω συμβόλαιο συμφωνήθηκε ότι οι οικοπεδούχοι παρακρατούν τα 352/000 εξ αδιαιρέτου του παραπάνω οικοπέδου και αναλαμβάνουν την υποχρέωση να μεταβιβάσουν στην εργολήπτρια ή σε τρίτα πρόσωπα, που αυτή θα υποδείξει, τα υπόλοιπα 648/000 εξ αδιαιρέτου, στα οποία αντιστοιχούσαν σε συγκεκριμένες οριζόντιες ιδιοκτησίες. Σχετικά με το συγκεκριμένο ακίνητο, με την 1621/2000 απόφαση του Διοικητικού Εφετείου Αθηνών, είχε γίνει δεκτή αίτηση ακυρώσεως των ιδιοκτητών και είχε ακυρωθεί η σιωπηρώς εκδηλωθείσα άρνηση της Διοίκησης να το αποχαρακτηρίσει, αφού διαπιστώθηκε ότι είχε παρέλθει ο εύλογος χρόνος (8 έτη) επιτρεπτής δέσμευσης αυτού, είχε δε αναπεμφθεί η υπόθεση στη Διοίκηση, προκειμένου η τελευταία να άρει την παρανόμως διατηρηθείσα δέσμευση. Σε συμμόρφωση προς τη δικαστική αυτή απόφαση, με την ΠΕ.ΧΩ.οικ.2854/Φ.τροπ. 2001/27.9.2001 απόφαση του Γενικού Γραμματέα Περιφέρειας Αττικής (Δ΄ 842/2001) είχε εγκριθεί ο αποχαρακτηρισμός του χώρου με την τροποποίηση του οικείου ρυμοτομικού σχεδίου. Παρά ταύτα, ενόψει νέας δέσμευσης του ακινήτου, με την ΠΕ.ΧΩ. οικ.1372/Φ.Τροπ./2002/5.4.2002 απόφαση του ίδιου Γενικού Γραμματέα Περιφέρειας, επιβλήθηκε, επί τρίμηνο, αναστολή έκδοσης οικοδομικών αδειών και εκτέλεσης οικοδομικών εργασιών στο προαναφερόμενο Ο.Τ. 126. Ακολούθως, με την ΠΕ.ΧΩ. οικ.3244/ Φ.Τροπ.2002/20.8.2002 απόφαση του Γενικού Γραμματέα της Περιφέρειας (Δ΄ 724/2002) αποφασίστηκε ο εκ νέου χαρακτηρισμός του ακινήτου ως χώρου για την ανέγερση υπαίθριου δημοτικού θεάτρου. Προσφυγή των ιδιοκτητών κατά της απόφασης αυτής απορρίφθηκε με την 21879/14.11.2002 απόφαση της Υφυπουργού ΠΕ.ΧΩ.Δ.Ε.. Όμως και οι δύο αυτές αποφάσεις ακυρώθηκαν με την 2142/2003 απόφαση του Συμβουλίου της Επικρατείας. Τελικά, σε ικανοποίηση της από 10.12.2003 αίτησής της, χορηγήθηκε στην αναιρεσείουσα από την Πολεοδομία της Αγίας Παρασκευής η ... άδεια οικοδομής για «ΣΥΓΚΡΟΤΗΜΑ ΤΕΤΡΑΩΡΟΦΩΝ ΠΟΛΥΚΑΤΟΙΚΙΩΝ ΜΕ ΠΥΛΩΤΗ, ΥΠΟΓΕΙΑ ΚΑΙ ΔΩΜΑ». Με την ασκηθείσα ενώπιον του πρωτόδικου δικαστηρίου αγωγή της η αναιρεσείουσα εταιρεία υποστήριξε ότι, ενόψει της κλίμακας του έργου που επρόκειτο να εκτελέσει στο ως άνω ακίνητο, είχε προβεί σε σειρά προπαρασκευαστικών ενεργειών, συνεννοήσεις και κατάστρωση χρονοδιαγραμμάτων με υπεργολάβους και συνεργάτες, σε πρόσληψη προσωπικού για την οργάνωση και μηχανογράφηση, ενώ αδυνατούσε να προγραμματίσει την εκτέλεση και άλλου παράλληλου έργου. Κατόπιν αυτών, ισχυρίσθηκε η αναιρεσείουσα ότι έμεινε χωρίς αντικείμενο εργασίας, λόγω της παρεμπόδισης εκτέλεσης του επίδικου έργου, η οποία είχε ως περαιτέρω συνέπεια τη ματαίωση όλων των επιχειρηματικών σχεδίων και σχέσεων που είχε συνάψει με εργολάβους και συνεργάτες, δηλαδή τη σημαντική μείωση της επιχειρηματικής της φήμης και υπόληψης. Ενόψει των ανωτέρω, η αναιρεσείουσα ζήτησε με την αγωγή της να αναγνωριστεί η υποχρέωση του Δημοσίου να της καταβάλει, νομιμοτόκως, από την επίδοση της αγωγής: α) το συνολικό ποσό των 1.222.904,40 ευρώ για την αποκατάσταση της αποθετικής ζημίας (διαφυγόντα κέρδη) που υπέστη από την παράνομη, κατά τους ισχυρισμούς της, συμπεριφορά των αρμόδιων οργάνων του Δημοσίου, λόγω της οποίας καθυστέρησε να ανεγείρει την περιγραφόμενη πολυώροφη οικοδομή με το σύστημα της αντιπαροχής στο προαναφερθέν οικόπεδο, με συνέπεια να απολέσει το προαναφερόμενο ποσό, το οποίο θα εισέπραττε από την εκμίσθωση οριζόντιων ιδιοκτησιών κατά το χρονικό διάστημα από 12.11.2002 έως 12.2.2007 και β) το ποσό των 70.000 ευρώ, ως χρηματική ικανοποίηση για την ηθική βλάβη που υπέστη εξαιτίας της ως άνω παράνομης συμπεριφοράς. Το πρωτόδικο δικαστήριο έκανε εν μέρει δεκτή την αγωγή της αναιρεσείουσας. Έφεση του αναιρεσίβλητου Ελληνικού Δημοσίου έγινε εν μέρει δεκτή με την αναιρεσιβαλλόμενη απόφαση. Ειδικότερα, το δικάσαν εφετείο έκρινε, συνεκτιμώντας το σύνολο των αποδεικτικών στοιχείων, ότι δεν είναι δυνατόν να θεωρηθεί ότι η αναιρεσείουσα εταιρεία προσδοκούσε, κατά τη συνήθη πορεία των πραγμάτων και τις ειδικές περιστάσεις ή τα προπαρασκευαστικά μέτρα που είχαν ληφθεί, εισόδημα από εκμίσθωση των επίμαχων οριζόντιων ιδιοκτησιών κατά το προαναφερόμενο κρίσιμο χρονικό διάστημα. Και τούτο, διότι, κατά το δικάσαν διοικητικό εφετείο α) από το σύνολο των εγγράφων αποδεικτικών στοιχείων, ιδίως δε από το καταστατικό της αναιρεσείουσας εταιρείας, προκύπτει ότι στην προκείμενη περίπτωση η τελευταία αποσκοπούσε αποκλειστικά στη διάθεση (πώληση) των επίμαχων οριζόντιων ιδιοκτησιών, που αναλογούσαν σε αυτήν βάσει του ως άνω προσυμφώνου, δεδομένου ότι η εκμίσθωση ακινήτων δεν αποτελούσε καταστατικό της σκοπό, β) δεν αποδεικνύεται ότι μεταβιβάσθηκαν προς την αναιρεσείουσα οι επίδικες οριζόντιες ιδιοκτησίες, γ) δεν προκύπτει ότι η αναιρεσείουσα είχε λάβει οποιοδήποτε προπαρασκευαστικό μέτρο (αναγγελία εκμίσθωσης, αναζήτηση ενοικιαστών κ.λπ), προκειμένου να προβεί σε εκμίσθωση των επίδικων οριζόντιων ιδιοκτησιών για τις οποίες ζητείται διαφυγόν κέρδος από την μη εκμίσθωσή τους και δ) δεν προκύπτει να έχει προβεί η αναιρεσείουσα σε εκμίσθωση οποιασδήποτε ιδιοκτησίας από το χρόνο σύστασής της μέχρι τη λύση της. Με τις σκέψεις αυτές το δικάσαν εφετείο έκανε εν μέρει δεκτή την έφεση του αναιρεσίβλητου Ελληνικού Δημοσίου και εξαφάνισε την πρωτόδικη απόφαση κατά το κεφάλαιό της με το οποίο αναγνωρίσθηκε η υποχρέωση του Ελληνικού Δημοσίου να καταβάλει στην αναιρεσείουσα εταιρεία ως διαφυγόν κέρδος (απολεσθέντα μισθώματα) το ποσό των 329.746 ευρώ, ακολούθως δε, δίκασε και απέρριψε την αγωγή κατά το αντίστοιχο κεφάλαιό της.

6. Επειδή, με την κρινόμενη αίτηση προβάλλεται παράβαση των διδαγμάτων της κοινής πείρας κατά τα μέρος που η αναιρεσιβαλλόμενη απόφαση δέχεται ότι η πώληση του ακινήτου συνιστά το μόνο πρόσφορο τρόπο αξιοποίησής του, παράβαση των άρθρων 574 επ., 1002 και 1033 Α.Κ., καθώς και αντίθεση στη νομολογία του Αρείου Πάγου (Α.Π. 203/2016 και 1832/2014) κατά το μέρος που η αναιρεσιβαλλόμενη απόφαση δέχεται ότι η σύσταση οριζόντιας ιδιοκτησίας δεν συνιστά και σύμβαση μεταβίβασης της κυριότητας. Προς θεμελίωση δε του παραδεκτού της κρινόμενης αίτησης κατά την παρ. 3 του άρθρου 53 του π.δ. 18/1989 (όπως αυτή αντικαταστάθηκε με την παρ. 1 του άρθρου 12 του ν. 3900/2010) προβάλλεται ότι η αναιρεσιβαλλόμενη απόφαση παραβιάζει α) «…. τις 203/2016 και 1832/2014 αποφάσεις του Αρείου Πάγου, με τις οποίες γίνεται δεκτό ότι από τη σύμβαση εργολαβίας και κατανομής των μελλοντικών ιδιοκτησιών μεταξύ του ιδιοκτήτη του οικοπέδου και του εργολάβου, σε συνδυασμό προς τη σύμβαση σύστασης χωριστών κάθετων ή οριζόντιων ιδιοκτησιών, προκύπτει ότι ο εργολάβος έχει, ως προς τα ποσοστά και τις χωριστές ιδιοκτησίες που του αναλογούν, όλες τις εξουσίες εκμετάλλευσης του πράγματος κατά τον προορισμό του, μη απαιτούμενης της χρήσης πανηγυρικών εκφράσεων», καθώς και β) « … τις 134/2006 και 201/2006 αποφάσεις του Αρείου Πάγου ...βάσει των οποίων για την έγκυρη σύναψη σύμβασης ενοχικής συμβάσεως μισθώσεως δεν απαιτείται ο εκμισθωτής να είναι ιδιοκτήτης του μισθίου, αλλά αρκεί να έχει τη γενική εξουσία διαθέσεως και τη συναίνεση του ιδιοκτήτη». Οι ισχυρισμοί όμως αυτοί, είναι απορριπτέοι προεχόντως ως ερειδόμενοι επί εσφαλμένης προϋποθέσεως. Και τούτο, διότι, όπως προκύπτει από την αναιρεσιβαλλόμενη απόφαση, το διοικητικό εφετείο έκρινε ότι στην προκείμενη περίπτωση δεν συνέτρεχε πιθανότητα στην ύπαρξη διαφυγόντος κέρδους της αναιρεσείουσας εταιρείας (απώλεια μισθωμάτων) για το επίδικο χρονικό διάστημα, συνεκτιμώντας και αξιολογώντας το σύνολο των νομίμως προσκομισθέντων αποδεικτικών στοιχείων και δεν εξέφερε ρητή κρίση ως προς τα νομικά ζητήματα που επιλύθηκαν με τις προαναφερόμενες αποφάσεις του Άρειου Πάγου, όπως εσφαλμένως υπολαμβάνει η αναιρεσείουσα (πρβ. Σ.τ.Ε. 1532/2015, 1050/2016, 435, 1953/2018). 

7. Επειδή, κατόπιν των ανωτέρω, η κρινόμενη αίτηση πρέπει να απορριφθεί ως απαράδεκτη.

Δ ι ά τ α ύ τ α

Απορρίπτει την αίτηση.

Διατάσσει την κατάπτωση του παραβόλου.

Επιβάλλει στην αναιρεσείουσα εταιρεία τη δικαστική δαπάνη του αναιρεσίβλητου Ελληνικού Δημοσίου, η οποία ανέρχεται σε τετρακόσια εξήντα (460) ευρώ.

Η διάσκεψη έγινε στις 25 Μαΐου 2020

Η Προεδρεύουσα ΑντιπρόεδροςΗ Γραμματέας

Σπ. Χρυσικοπούλου Χρ. Μπόκα

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2020.

Η Πρόεδρος του Α´ ΤμήματοςΗ Γραμματέας

Σπ. ΧρυσικοπούλουΧρ. Μπόκα

./.
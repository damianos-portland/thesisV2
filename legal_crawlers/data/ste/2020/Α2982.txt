Α2982/2020
Β' Τμήμα
Απόφαση
31/12/2020
Αίτηση αναιρέσεως
Ε2970/2015
Πενταμελής
ECLI:EL:COS:2020:1231A2982.15E2970
******
******

Κ.Λ. (m)

Αριθμός 2982/2020

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Β΄

Συνεδρίασε δημόσια στο ακροατήριό του στις 8 Μαΐου 2019, με την εξής σύνθεση: E. Σάρπ, Αντιπρόεδρος, Πρόεδρος του Β΄ Τμήματος,  
Σ. Βιτάλη, Α. Σδράκα, Σύμβουλοι, Κ. Λαζαράκη, Μ. Σκανδάλη, Πάρεδροι. Γραμματέας η Α. Ζυγουρίτσα.

Για να δικάσει την από 29 Οκτωβρίου 2015 αίτηση:

του Προϊσταμένου Δ.Ο.Υ. Χολαργού Αττικής, ο οποίος παρέστη με την Αναστασία Βασιλείου, Πάρεδρο του Νομικού Συμβουλίου του Κράτους,

κατά της Κοινοπραξίας με την επωνυμία «Ι. και Κ. ΠΑΠΑΓΙΑΝΝΑΚΟΠΟΥΛΟΣ Ο.Ε. - ΚΕΦΑΛΑΙΟ ΕΚΘΕΣΙΑΚΗ Α.Ε. - ΚΟΙΝΟΠΡΑΞΙΑ», που βρίσκεται στο στάδιο της εκκαθάρισης και εδρεύει στο Χαλάνδρι Αττικής (Λ. Κηφισίας 296), η οποία παρέστη με τη δικηγόρο Στεφανία Τριανταφύλλου (Α.Μ. 24741), που την διόρισε με ειδικό πληρεξούσιο.

Με την αίτηση αυτή ο αναιρεσείων Προϊστάμενος επιδιώκει να αναιρεθεί η υπ’ αριθμ. 4101/2014 απόφαση του Διοικητικού Εφετείου Αθηνών.

Οι πληρεξούσιες των διαδίκων δήλωσαν, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσουν.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Μ. Σκανδάλη.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, με την κρινόμενη αίτηση, για την άσκηση της οποίας δεν απαιτείται κατά τον νόμο η καταβολή παραβόλου, ζητείται η αναίρεση της 4101/2014 αποφάσεως του Διοικητικού Εφετείου Αθηνών. Με την απόφαση αυτή έγινε δεκτή προσφυγή της ήδη αναιρεσίβλητης κοινοπραξίας και ακυρώθηκαν: α) η 101/29.12.2005 πράξη του Προϊσταμένου της Δ.Ο.Υ. Χαλανδρίου περί προσδιορισμού σε βάρος της κοινοπραξίας φόρου προστιθέμενης αξίας (Φ.Π.Α.), για την διαχειριστική περίοδο 28.2.1995 έως 8.5.1996, πλέον προσαυξήσεων, β) η 1054/29.12.2005 πράξη του ως άνω Προϊσταμένου, με την οποία επιβλήθηκε σε βάρος της ίδιας κοινοπραξίας και για την ίδια διαχειριστική περίοδο πρόστιμο του άρθρου 6 του ν. 2523/1997 (Α΄ 179) και γ) η 1056/29.12.2005 πράξη του ίδιου Προϊσταμένου, με την οποία επιβλήθηκε στην κοινοπραξία πρόστιμο του άρθρου 47 παρ. 4 του ν. 1642/1986 (Α΄ 125), λόγω υποβολής ανακριβούς εκκαθαριστικής δηλώσεως Φ.Π.Α. κατά την ως άνω διαχειριστική περίοδο.

2. Επειδή, το δικάσαν Διοικητικό Εφετείο, εξετάζοντας σχετικό λόγο προσφυγής της αναιρεσίβλητης, δέχθηκε, κατ' αρχάς, με σκέψεις της αναιρεσιβαλλόμενης αποφάσεως, οι οποίες δεν πλήττονται κατ' αναίρεση, ότι «Αφετηρία της προβλεπομένης υπό του άρθρου 52 παρ. 1 του ν. 1642/1986, όπως αυτή αντικαταστάθηκε δια του άρθρου 11 παρ. 24 του ν. 2386/1996, πενταετούς προθεσμίας παραγραφής της επιδίκου χρήσεως (28-2-1995 έως 8-5-1996) ήταν, για μεν την πράξη Φ.Π.Α., η 31η-12-1996, ως καταληκτική ημερομηνία του έτους, εντός του οποίου έληξε η προθεσμία για επίδοση της σχετικής εκκαθαριστικής δηλώσεως Φ.Π.Α., για δε τις πράξεις καταλογισμού των προστίμων, η 31η-12-1997, ως ημερομηνία λήξεως της επομένης χρήσεως εκείνης, κατά την οποία διεπράχθησαν οι σχετικές παραβάσεις, αρχική δε λήξη, της μεν πρώτης, η 31η-12-2001, της δε δεύτερης και τρίτης, η 31η-12-2002, μέχρι της οποίας παρετάθη και η λήξη της πρώτης, βάσει της διατάξεως του άρθρου 5 παρ. 1 του ν. 2892/2001». Ακολούθως, ως προς το ζήτημα αν η ως άνω προθεσμία παραγραφής παρατάθηκε περαιτέρω βάσει του άρθρου άρθρου 19 παρ. 18 του ν. 3091/2002 (Α΄ 330), το δικάσαν Διοικητικό Εφετείο δέχθηκε ότι για την εφαρμογή της ως άνω διατάξεως « ... είναι αναγκαία η επίκληση των τιθεμένων υπό της παρ. 18 του άρθρου 19 του ν. 3091/2002 πραγματικών προϋποθέσεων, ήτοι, α) της εκδόσεως, μέχρι της λήξεως του χρόνου παραγραφής του δικαιώματος του Δημοσίου για κοινοποίηση φύλλου ελέγχου, πράξεως επιβολής προστίμου για έκδοση εικονικών ή πλαστών ή λήψη εικονικών φορολογικών στοιχείων ή νόθευση αυτών και β) της κοινοποιήσεως εντός του ίδιου χρόνου της εν λόγω πράξεως στον υπόχρεο. Το βάρος επικλήσεως των ως άνω προϋποθέσεων φέρει το Δημόσιο, ενόψει του ότι το παρεχόμενο υπό της ως άνω διατάξεως δικαίωμα για διετή παράταση του λήγοντος στις 31-12-2002 και μετά χρόνου παραγραφής συνιστά, από δικονομικής απόψεως, αντένσταση αυτού στην υπό του υποχρέου προβαλλόμενη ένσταση παραγραφής, η οποία ερείδεται επί του άρθρου 52 παρ. 1 του ν. 1642/1986, όπως αυτή αντικαταστάθηκε δια του άρθρου 11 παρ. 24 του ν. 2386/1996. [...]. [Σ]την προκειμένη περίπτωση, [...], υπό του Δημοσίου δεν έχει προταθεί, ούτε δια της εκθέσεως απόψεων του άρθρου 129 του Κ.Δ.Δ., ούτε δια του υπομνήματός του η ως άνω αντένσταση. Αντιθέτως, στοιχεία αυτής ενυπάρχουν στην προσφυγή της κοινοπραξίας, όπου αναφέρεται ότι “ο χρόνος παραγραφής… είναι μετά από τη σχετική παράταση βάσει ν. 3091/2002 αρ. 19 παρ. 19, 31.12.2003 και επειδή έχει εκδοθεί απόφαση επιβολής προστίμου για λήψη εικονικών τιμολογίων, η παραπάνω προθεσμία παραγραφής παρατάθηκε για άλλα δύο έτη, ήτοι έως την 31.12.2005”. Ωστόσο, εκ της ως άνω παραθέσεως στοιχείων περιλαμβανομένων στην πραγματική βάση της προαναφερομένης αντενστάσεως δεν είναι δυνατόν να ωφεληθεί το καθ’ ου η προσφυγή Δημόσιο. Και τούτο διότι, τα στοιχεία αυτά, μολονότι δικονομικώς, ενόψει του αντικειμενικού χαρακτήρος του βάρους επικλήσεως, μπορούν να ληφθούν υπ’ όψιν υπό του Δικαστηρίου επ’ ωφελεία του τελευταίου, εντούτοις στην προκειμένη περίπτωση είναι ελλιπή. Και τούτο διότι, υπό της προσφευγούσης δεν αναφέρονται τα εξής επί πλέον πραγματικά στοιχεία, δια των οποίων η πραγματική βάση της ως άνω αντενστάσεως καθίσταται πλήρης: α) ότι η παράβαση της λήψεως εικονικών τιμολογίων αφορά την επίδικη χρήση και β) ότι η σχετικώς εκδοθείσα πράξη επιβολής προστίμου Κ.Β.Σ. επιδόθηκε στην προσφεύγουσα μέχρι τις 31-12-2003. Και ναι μεν η πρώτη ως άνω προϋπόθεση προκύπτει εκ της σχετικής εκθέσεως ελέγχου [...], όπου αναφέρεται ότι η 445/2002 πράξη αφορά λήψη εικονικών τιμολογίων, χρήσεως 1995, όμως δε συμβαίνει το ίδιο με τη δεύτερη προϋπόθεση, ως προς την οποία ουδεμία γίνεται αναφορά στην εν λόγω έκθεση. Κατόπιν τούτου, το ζήτημα της παραγραφής του επιδίκου δικαιώματος του Δημοσίου ανεξαρτητοποιείται του ζητήματος της εκδόσεως και κοινοποιήσεως πράξεως του Κ.Β.Σ. για λήψη εικονικών τιμολογίων και ούτω αυτή (παραγραφή) έληξε εν προκειμένω αρχικώς στις 31-12-2001 (για την πράξη Φ.Π.Α.) και στις 31-12-2002 (για τις πράξεις καταλογισμού προστίμου) και τελικώς, για όλες τις εν λόγω πράξεις, στις 27-2-2004 και όχι στις 31-12-2003, όπως εσφαλμένως διατείνεται η προσφεύγουσα. Ειδικότερα, ως προς την πράξη Φ.Π.Α., η αρχικώς λήξασα στις 31-12-2001 προθεσμία παρετάθη, βάσει των διατάξεων του άρθρου 5 παρ. 1 του ν. 2892/2001, μέχρι 31-12-2002, βάσει του άρθρου 19 παρ. [19] του ν. 3091/2002, μέχρι 31-12-2003 και βάσει του άρθρου 22 παρ. 1 του ν. 3212/2003, μέχρι 27-2-2004. Την ίδια, εξ άλλου, εξέλιξη είχε και η παραγραφή της πράξεως επιβολής των επιδίκων προστίμων, μη εφαρμοζομένης επ’ αυτών εκ των ως άνω διατάξεων αυτής του άρθρου 5 παρ. 1 του ν. 2892/2001, ενόψει του ότι η αρχική ημερομηνία λήξεως της παραγραφής αυτών ήταν η 31η-12-2002. Ούτω, το επίδικο δικαίωμα του Δημοσίου, ενόψει της επιδόσεως στην προσφεύγουσα των ως άνω πράξεων Φ.Π.Α. και προστίμων μέχρι της ημερομηνίας ασκήσεως της υπό κρίση προσφυγής στις 27.2.2006, υπέκυψε στην ως άνω παραγραφή, κατά την εν τέλει, ήτοι, παρά τους επί μέρους ως άνω εσφαλμένους υπολογισμούς της προσφευγούσης, βάσιμη σχετική ένσταση αυτής, για το ορισμένο της οποίας αρκεί υπό του προτείνοντος αυτήν η επίκληση του χρονικού σημείου ενάρξεως της παραγραφής. ... Τέλος, μετά τα ως άνω, παρέλκει ως αλυσιτελής η έρευνα του υπό της προσφευγούσης προβαλλόμενου ισχυρισμού, περί του ότι η επίδικη παραγραφή επήλθε λόγω μη κοινοποιήσεως των ως άνω πράξεων Φ.Π.Α. και επιβολής προστίμων στον [...], με την ιδιότητά του ως μέλους της λυθείσης και τελούσης σε εκκαθάριση ομορρύθμου εταιρείας [...], μέλους, επίσης, της προσφευγούσης κοινοπραξίας, τη νομική βασιμότητα του οποίου αρνείται το Δημόσιο». Με τις σκέψεις αυτές, το δικάσαν Διοικητικό Εφετείο, έκανε δεκτή την προσφυγή της κοινοπραξίας και ακύρωσε τις ένδικες πράξεις.

3. Επειδή, με την κρινόμενη αίτηση, προβάλλεται ότι εσφαλμένως με την αναιρεσιβαλλόμενη απόφαση έγινε δεκτός ο λόγος περί παραγραφής που είχε προβάλει η αναιρεσίβλητη κοινοπραξία και ακυρώθηκαν οι προσβαλλόμενες πράξεις. Ειδικότερα, προβάλλεται ότι, ενώ η αναιρεσίβλητη είχε θεμελιώσει την περί παραγραφής ένστασή της στο γεγονός ότι ένα από από τα μέλη της ομόρρυθμης εταιρείας, που αποτελεί μέλος της αναιρεσίβλητης, δεν είχε λάβει νομίμως γνώση των προσβαλλόμενων πράξεων εντός του χρόνου παραγραφής των ένδικων αξιώσεων, η οποία, κατά την αναιρεσίβλητη έληξε στις 31.12.2005, το δικάσαν Διοικητικό Εφετείο προέβη αυτεπαγγέλτως σε ανεπίτρεπτη υποκατάσταση της πραγματικής και νομικής βάσης της ως άνω ενστάσεως, δεχόμενο ότι εν προκειμένω οι σχετικές αξιώσεις είχαν υποπέσει σε παραγραφή ήδη στις 27.2.2004. Προς θεμελίωση του παραδεκτού του λόγου αυτού, ενόψει της διατάξεως του άρθρου 53 παρ. 3 του π.δ. 18/1989 (Α΄ 8), όπως ισχύει, προβάλλεται ο ισχυρισμός ότι δεν υπάρχει νομολογία του Δικαστηρίου ως προς το ζήτημα της προσήκουσας προβολής με την ένσταση παραγραφής όλων των θεμελιωτικών της ενστάσεως αυτής πραγματικών και νομικών ισχυρισμών και ως προς την έκταση της εξουσίας του Δικαστηρίου να εξετάσει τον λόγο αυτό, σε περίπτωση που ο φορολογούμενος προβάλλει ελλιπή πραγματικά περιστατικά ή/και νόμω αβάσιμους ισχυρισμούς, καθώς και σε περίπτωση που η περί παραγραφής ένσταση προτείνεται υπέρ διαδίκου (όπως εν προκειμένω υπέρ του ως άνω μέλους της ομόρρυθμης εταιρείας), ως προς τον οποίο η προσφυγή είναι απορριπτέα ως απαράδεκτη. Ωστόσο, η αναιρεσιβαλλόμενη απόφαση δεν περιέχει ερμηνευτικές κρίσεις ως προς τα ως άνω ζητήματα, δεδομένου ότι, όπως βεβαιώνεται στην ίδια την απόφαση και δεν αμφισβητείται ειδικότερα από το αναιρεσείον Δημόσιο, η αναιρεσίβλητη είχε επικαλεστεί με την προσφυγή της τα θεμελιωτικά πραγματικά περιστατικά του περί παραγραφής προταθέντος λόγου, ενώ, εξάλλου, όπως προκύπτει από το εκτεθέν στην προηγούμενη σκέψη περιεχόμενο της αποφάσεως, ο προβληθείς ισχυρισμός της κοινοπραξίας περί μη νόμιμης κοινοποιήσεως των προσβαλλόμενων πράξεων σε μέλος ομόρρυθμης εταιρείας δεν εξετάστηκε από το δικάσαν δικαστήριο, αλλά απορρίφθηκε ως αλυσιτελής. Περαιτέρω, δεν τίθεται ζήτημα ανεπίτρεπτης υποκατάστασης της νομικής βάσεως του λόγου παραγραφής, όπως εσφαλμένως ισχυρίζεται το Δημόσιο, εκ του λόγου ότι το δικάσαν δικαστήριο έκρινε ότι η προθεσμία παραγραφής έληξε στις 27.2.2004 και όχι στις 31.12.2005, όπως είχε θεωρήσει η αναιρεσίβλητη, διότι ο δικαστής, εξετάζοντας λόγο περί παραγραφής των αξιώσεων του Δημοσίου, οφείλει να εφαρμόζει την εκάστοτε εφαρμοστέα διάταξη ως προς τον χρόνο παραγραφής (πρβλ. ΣτΕ 3643/2013, 2326/2019). Επομένως, ο ως άνω λόγος αναιρέσεως, με τον οποίο δεν πλήττονται ερμηνευτικές κρίσεις της αναιρεσιβαλλόμενης αποφάσεως, αλλά κατ' ουσίαν αμφισβητείται η υπαγωγή των πραγματικών περιστατικών στις εφαρμοσθείσες από το δικάσαν δικαστήριο περί παραγραφής διατάξεις, προβάλλεται, κατά το άρθρο 53 παρ. 3 του π.δ. 18/1989, όπως ισχύει, απαραδέκτως και πρέπει να απορριφθεί (πρβλ. ΣτΕ 2326/2019, 2959, 2960/2020).

4. Επειδή, περαιτέρω, προσβάλλεται ως εσφαλμένη η κρίση της αναιρεσιβαλλόμενης αποφάσεως περί μη εφαρμογής εν προκειμένω της διετούς παρατάσεως της προθεσμίας παραγραφής, κατά τη διάταξη του άρθρου 19 παρ. 18 του ν. 3091/2002. Ειδικότερα, προβάλλεται ότι εσφαλμένως κρίθηκε από το δικάσαν Διοικητικό Εφετείο ότι το Δημόσιο όφειλε να επικαλεσθεί και να αποδείξει το γεγονός της κοινοποιήσεως στην αναιρεσίβλητη μέχρι τις 31.12.2003 της αποφάσεως επιβολής προστίμου Κ.Β.Σ. για την παράβαση της λήψεως εικονικών τιμολογίων κατά την επίδικη χρήση, προκειμένου να εφαρμοσθεί εν προκειμένω η προβλεπόμενη στο ως άνω 19 παρ. 18 του ν. 3091/2002 διετής παράταση της προθεσμίας παραγραφής (μέχρι 31.12.2005), διότι η εν λόγω παράταση αποτελεί ειδικότερη (σε σχέση με το άρθρο 52 παρ.1 του ν. 1642/1986) διάταξη που ρυθμίζει τον χρόνο παραγραφής, και όχι αντένσταση, όπως εσφαλμένως κρίθηκε με την αναιρεσιβαλλόμενη απόφαση, και, επομένως, το Δημόσιο δεν έφερε το βάρος αποδείξεως της συνδρομής των οριζομένων στη διάταξη αυτή προϋποθέσεων. Εξάλλου, κατά τα προβαλλόμενα, η ίδια η αναιρεσείουσα συνομολόγησε με την προσφυγή της ότι ο χρόνος παραγραφής συμπληρώθηκε εν προκειμένω στις 31.12.2005, θέτοντας μάλιστα υπόψη του δικάσαντος δικαστηρίου όλα τα αναφερόμενα στην ως άνω διάταξη του άρθρου 19 παρ. 18 του ν. 3091/2002 θεμελιωτικά της παρατάσεως πραγματικά περιστατικά, και, επομένως, δεν ετίθετο ζήτημα αποδείξεως εκ μέρους της φορολογικής αρχής πραγματικών περιστατικών που προέκυπταν και ουδέποτε αμφισβητήθηκαν. Προς θεμελίωση του παραδεκτού του ως άνω λόγου, κατά τη διάταξη του άρθρου 53 παρ. 3 του π.δ. 18/1989, προβάλλεται ο ισχυρισμός ότι δεν υπάρχει νομολογία επί των ως άνω ζητημάτων, ήτοι ως προς το εάν ο αντίδικος βαρύνεται δικονομικά να λαμβάνει θέσει όχι μόνο επί των αυτεπαγγέλτως εξεταζομένων ζητημάτων και επί των προβαλλόμενων ενστάσεων, αλλά, περαιτέρω, και επί όλων των νομικών και ουσιαστικών ζητημάτων που ανακύπτουν στο πλαίσιο της προσφυγής, καθώς και ως προς την ερμηνεία των διατάξεων των άρθρων 19 παρ. 18 του ν. 3091/2002 και 145 του Κώδικα Διοικητικής Δικονομίας, σχετικά με το εάν η εφαρμογή της διετούς παρατάσεως παραγραφής του άρθρου 19 παρ. 18 του ν. 3091/2002 αποτελεί αντένσταση, το βάρος απόδειξης της οποίας φέρει το Δημόσιο, ακόμα και όταν τα θεμελιωτικά αυτής πραγματικά περιστατικά δεν αμφισβητούνται από τον αντίδικο. Ωστόσο, ο ως άνω λόγος αναιρέσεως, είναι σε κάθε περίπτωση, και ανεξαρτήτως του παραδεκτού της προβολής του από την άποψη της διατάξεως του άρθρου 53 παρ. 3 του π.δ. 18/1989, απορριπτέος. Και τούτο διότι, όπως έχει ήδη κριθεί, οι διατάξεις της παραγράφου 18 του άρθρου 19 του ν. 3091/2012 δεν μπορούν, εν πάση περιπτώσει, να τύχουν εφαρμογής, διότι αντίκεινται στη συνταγματική αρχή της ασφάλειας δικαίου και στις εξειδικεύουσες αυτήν διατάξεις των παραγράφων 1 και 2 του άρθρου 78 του Συντάγματος, στο μέτρο που παρατείνουν την προθεσμία παραγραφής φορολογικών αξιώσεων του Δημοσίου αναγομένων σε χρήσεις προγενέστερες του προηγουμένου της δημοσίευσης του εν λόγω νόμου ημερολογιακού έτους, όπως είναι η ένδικη χρήση (πρβλ. ΣτΕ 2210- 2211/2019, 2486-2491/2019). Επομένως, ανεξαρτήτως της αιτιολογίας της και ανεξαρτήτως του κατά πόσο άλλες -εφαρμοσθείσες σύμφωνα με μη πληττόμενες κατ' αναίρεση κρίσεις της αναιρεσιβαλλόμενης αποφάσεως- νομοθετικές διατάξεις παρατείνασες τον χρόνο παραγραφής φορολογικών αξιώσεων συνάδουν προς τις συνταγματικές επιταγές της ασφάλειας δικαίου, ορθώς, πάντως, η αναιρεσιβαλλόμενη απόφαση δεν εφήρμοσε τις διατάξεις της παραγράφου 18 του άρθρου 19 του ν. 3091/2002, διότι αυτές δεν μπορούσαν να στηρίξουν νομίμως την έκδοση των ένδικων πράξεων.

5. Επειδή, κατόπιν τούτων, η κρινόμενη αίτηση πρέπει να απορριφθεί.

Δ ι ά τ α ύ τ α

Απορρίπτει την αίτηση.

Επιβάλλει στο Δημόσιο τη δικαστική δαπάνη της αναιρεσίβλητης, που ανέρχεται σε τετρακόσια εξήντα (460) ευρώ.

Η διάσκεψη έγινε στην Αθήνα στις 21 Μαΐου και 19 Δεκεμβρίου 2019

Η Πρόεδρος του Β΄ ΤμήματοςΗ Γραμματέας

Ε. Σάρπ Α. Ζυγουρίτσα

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2020.

Ο Πρόεδρος του Β´ ΤμήματοςΗ Γραμματέας του Β´ Τμήματος

Μ. ΠικραμένοςΑ. Ζυγουρίτσα

./.
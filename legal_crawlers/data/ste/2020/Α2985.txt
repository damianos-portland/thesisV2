Α2985/2020
Α' Τμήμα
Απόφαση
31/12/2020
Αίτηση αναιρέσεως
Ε3849/2010
Πενταμελής
ECLI:EL:COS:2020:1231A2985.10E3849
******
******

Β.Κ.(m)

Αριθμός 2985/2020

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Α΄

Συνεδρίασε δημόσια στο ακροατήριό του στις 15 Οκτωβρίου 2018, με την εξής σύνθεση: Σπ. Χρυσικοπούλου, Αντιπρόεδρος, Προεδρεύουσα, σε αναπλήρωση του Προέδρου του Τμήματος, που είχε κώλυμα, Ο. Ζύγουρα, Τ. Κόμβου, Σύμβουλοι, Β. Ανδρουλάκης, Α. Ρωξάνα, Πάρεδροι, Γραμματέας η Αικ. Ιγγλέση.

Για να δικάσει την από 2 Μαρτίου 2010 αίτηση:

του Οργανισμού Ασφάλισης Ελεύθερων Επαγγελματιών (Ο.Α.Ε.Ε.) και ήδη Ενιαίου Φορέα Κοινωνικής Ασφάλισης (Ε.Φ.Κ.Α.), που εδρεύει στην Αθήνα (Αγ. Κωνσταντίνου 8), ο οποίος παρέστη με τον δικηγόρο Χαράλαμπο Μαραβέλια (Α.Μ. 1392 Δ.Σ. Πειραιά), που τον διόρισε με πληρεξούσιο,

κατά της Ε. Τ.. του Γ..., συζύγου Δ.. Ζ..., κατοίκου Αθηνών (…...), η οποία παρέστη με τη δικηγόρο Σταυρούλα Κωνσταντινίδου (Α.Μ. 3385, Δ.Σ. Πειραιά), που τη διόρισε στο ακροατήριο.

Με την αίτηση αυτή ο αναιρεσείων Φορέας επιδιώκει να αναιρεθεί η υπ’ αριθμ. 2628/2009 απόφαση του Διοικητικού Εφετείου Αθηνών.

Η εκδίκαση άρχισε με την ανάγνωση της εκθέσεως της εισηγήτριας, Συμβούλου Τ. Κόμβου.

Κατόπιν το δικαστήριο άκουσε τον πληρεξούσιο του αναιρεσείοντος Φορέα, ο οποίος ανέπτυξε και προφορικά τους προβαλλόμενους λόγους αναιρέσεως και ζήτησε να γίνει δεκτή η αίτηση και την πληρεξούσια της αναιρεσίβλητης, η οποία ζήτησε την απόρριψή της.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, με την κρινόμενη αίτηση, για την άσκηση της οποίας δεν απαιτείται κατά νόμον η καταβολή παραβόλου (άρθρο 28 παρ. 4 του ν. 2579/1998, Α´ 31), ζητείται η αναίρεση της 2628/2009 αποφάσεως του Διοικητικού Εφετείου Αθηνών, με την οποία απορρίφθηκε έφεση του αναιρεσείοντος Οργανισμού Ασφάλισης Ελευθέρων Επαγγελματιών (Ο.Α.Ε.Ε.) -καθολικού διαδόχου του Ταμείου Επαγγελματιών και Βιοτεχνών Ελλάδος (Τ.Ε.Β.Ε.), σύμφωνα με τα άρθρα 1, 2, 3 παρ. 1 έως 3, 4 παρ. 1 και 3 του ν. 2676/1999 (Α´ 1) και το π.δ. 154/2006 (Α´ 167)- κατά της 4504/2008 αποφάσεως του Διοικητικού Πρωτοδικείου Αθηνών. Με την πρωτόδικη απόφαση απορρίφθηκε προσφυγή του Τ.Ε.Β.Ε κατά της 19464/2203/18.3.2004 αποφάσεως της Τοπικής Διοικητικής Επιτροπής (Τ.Δ.Ε.) του Τ.Ε.Β.Ε. Αθηνών, με την οποία, αφού έγινε δεκτή ένσταση της αναιρεσίβλητης κατά της 8724/11.11.2003 αποφάσεως του Διευθυντή του Τ.Ε.Β.Ε. Αθηνών, κρίθηκε ότι αυτή εδικαιούτο σύνταξη λόγω αναπηρίας για το χρονικό διάστημα από 1.8.2002 έως 31.3.2004.

2. Επειδή, ενόψει των διατάξεων των άρθρων 51 παρ. 1, 53 παρ. 1 περ. Δ΄ υποπερ. α΄ στοιχ. αα´ και 70 παρ. 1, 9 του ν. 4387/2016 (Α΄ 85), νομίμως παρίσταται και συνεχίζει την παρούσα δίκη ως αναιρεσείων ο Ενιαίος Φορέας Κοινωνικής Ασφάλισης (Ε.Φ.Κ.Α.), οιονεί καθολικός διάδοχος του ασκήσαντος την κρινόμενη αίτηση Ο.Α.Ε.Ε., ο οποίος εντάχθηκε σ’ αυτόν από 1.1.2017.

3. Επειδή, η κρινόμενη αίτηση, η οποία κατατέθηκε στη γραμματεία του εκδόντος την αναιρεσιβαλλόμενη απόφαση Διοικητικού Εφετείου Αθηνών στις 2.3.2010, διέπεται από τις διατάξεις του άρθρου 35 του ν. 3772/2009 (Α΄ 112/10.7.2009) που ίσχυαν (σύμφωνα με τα άρθρα 35 παρ. 3 και 51 του ίδιου ν. 3772/2009) κατά τον κρίσιμο χρόνο της ασκήσεώς της, δηλαδή πριν την έναρξη της ισχύος (1.1.2011) των νεότερων δικονομικών διατάξεων της παρ. 1 του άρθρου 12 του ν. 3900/2010 (Α΄ 213), με τις οποίες αντικαταστάθηκαν οι παρ. 3 και 4 του άρθρου 53 του π.δ. 18/1989 (Α΄ 8) και οι οποίες δεν καταλαμβάνουν τις εκκρεμείς κατά τον χρόνο ενάρξεως της ισχύος τους υποθέσεις. Με την αίτηση δε αυτή άγεται κατ’ αναίρεση διαφορά, η οποία ανέκυψε κατόπιν ασκήσεως προσφυγής ουσίας από το Τ.Ε.Β.Ε. με αντικείμενο τη θεμελίωση συνταξιοδοτικού δικαιώματος. Επομένως, η ένδικη διαφορά εμπίπτει στην κατά το πρώτο εδάφιο της παρ. 4 του άρθρου 53 του π.δ 18/1989, όπως η παράγραφος αυτή αντικαταστάθηκε με την παρ. 2 του άρθρου 35 του ν. 3772/2009, εξαίρεση από το κατ’ αρχήν απαράδεκτο της ασκήσεως αιτήσεως αναιρέσεως ενώπιον του Συμβουλίου της Επικρατείας. Ενόψει τούτου, η κρινόμενη αίτηση ασκείται παραδεκτώς χωρίς την προβολή με το εισαγωγικό δικόγραφο ισχυρισμών με το περιεχόμενο που απαιτείται από τις διατάξεις της παρ. 3 του άρθρου 53 του π.δ. 18/1989, όπως η παράγραφος αυτή τροποποιήθηκε με την παρ.1 του άρθρου 35 του ν. 3772/2009. Δεδομένου δε ότι η υπό κρίση αίτηση ασκείται εμπροθέσμως και κατά τα λοιπά παραδεκτώς, είναι εξεταστέα κατ’ ουσίαν.

4. Επειδή, στο άρθρο 7 του εφαρμοστέου ως εκ του χρόνου επελεύσεως της αναπηρίας της αναιρεσίβλητης (Σ.τ.Ε 3375/2003, 2479/2004 κ.ά) π.δ. 116/1988 «Ανασύνταξη, τροποποίηση και συμπλήρωση του Κανονισμού Παροχών του Τ.Ε.Β.Ε.» (Α΄ 48) ορίζονται τα ακόλουθα: «1. Οι ασφαλισμένοι του Ταμείου δικαιούνται σύνταξη λόγω αναπηρίας: α. Αν διακόψουν την άσκηση του επαγγέλματός τους διότι έγιναν ανάπηροι κατά την έννοια των διατάξεων της παραγράφου 3 του άρθρου αυτού και έχουν χρόνο ασφάλισης 10 ετών, εκτός αν ασφαλίσθηκαν στο Ταμείο για πρώτη φορά μετά τη συμπλήρωση του 50ού έτους της ηλικίας τους οπότε πρέπει να έχουν χρόνο ασφάλισης 15 ετών. β. …γ. … 2. … 3. Ο ασφαλισμένος θεωρείται ανάπηρος για την εφαρμογή των διατάξεων της παραγράφου 1 του άρθρου αυτού, αν λόγω πάθησης ή βλάβης ή εξασθένησης σωματικής ή πνευματικής εξάμηνης τουλάχιστον διάρκειας σε συνδυασμό με την ηλικία του και τη δυνατότητά του να συνεχίσει την άσκηση του ίδιου ή άλλου επαγγέλματος είναι ανίκανος με ποσοστό τουλάχιστον 66,6%. 4. Οι υγειονομικές επιτροπές γνωματεύουν για τη φύση, τα αίτια, την έκταση και τη διάρκεια της σωματικής ή πνευματικής ανικανότητας του ασφαλισμένου. Το αρμόδιο όργανο του Ταμείου αποφασίζει αιτιολογημένα και καθορίζει το οριστικό ποσοστό της αναπηρίας, λαμβάνοντας υπόψη το ποσοστό που καθόρισε η οικεία υγειονομική επιτροπή, την ηλικία του ασφαλισμένου καθώς και τη δυνατότητά του να ασκήσει το ίδιο ή άλλο επάγγελμα με την αναπηρία που διαπιστώθηκε. 5. … 9. Η σύνθεση, η λειτουργία και οι αρμοδιότητες των υγειονομικών επιτροπών, προβλέπονται από τις διατάξεις του άρθρου 15 του ν. 1027/80 και των Υπουργικών αποφάσεων που εκδίδονται σε εκτέλεση των διατάξεων του νόμου αυτού, όπως ισχύουν κάθε φορά». Τέλος, με το άρθρο 2 παρ. 1 και 3 της 1559/25.4.1980 αποφάσεως του Υφυπουργού Κοινωνικών Υπηρεσιών (Β΄ 430/3.5.1980), η οποία εκδόθηκε κατ’ επίκληση της εξουσιοδοτικής διατάξεως του άρθρου 15 παρ. 5 του ν. 1027/1980 (Α΄ 49) και η οποία εξακολουθεί να ισχύει δυνάμει της ως άνω διατάξεως του άρθρου 7 παρ. 9 του π.δ. 116/1988, ορίσθηκε ότι οι υγειονομικές επιτροπές του Τ.Ε.Β.Ε. είναι αρμόδιες όχι μόνο για τη διαπίστωση, από ιατρικής απόψεως, της φύσεως, των αιτίων, της εκτάσεως και της διάρκειας της παθήσεως, αλλά και για τον καθορισμό της ασφαλιστικής αναπηρίας του ασφαλισμένου.

5. Επειδή, από τον συνδυασμό των ανωτέρω διατάξεων προκύπτουν τα εξής: Ο ασφαλισμένος του Τ.Ε.Β.Ε. δικαιούται να λάβει σύνταξη λόγω αναπηρίας, αν έχει τον απαιτούμενο χρόνο ασφαλίσεως και κριθεί ανίκανος για εργασία σε ποσοστό τουλάχιστον 66,6% λόγω παθήσεως ή βλάβης ή εξασθενήσεως σωματικής ή πνευματικής, εξάμηνης τουλάχιστον διάρκειας, σε συνδυασμό με την ηλικία του και τη δυνατότητά του να συνεχίσει την άσκηση του ίδιου ή άλλου επαγγέλματος. Προς τούτο, τα υγειονομικά όργανα του Ταμείου (πρωτοβάθμιες και, ύστερα από άσκηση εφέσεως, δευτεροβάθμιες υγειονομικές επιτροπές) αποφαίνονται δεσμευτικώς για την υγειονομική αναπηρία του ασφαλισμένου, διαπιστώνουν δηλαδή τη φύση, τα αίτια, την έκταση και τη διάρκεια της σωματικής ή πνευματικής ανικανότητάς του και προσδιορίζουν το ποσοστό της ανατομοφυσιολογικής βλάβης του. Περαιτέρω, τα ίδια υγειονομικά όργανα γνωμοδοτούν και για το ποσοστό της ασφαλιστικής αναπηρίας του ασφαλισμένου. Η ασφαλιστική αναπηρία συνίσταται στην ανικανότητα για εργασία, δηλαδή στην ανικανότητα για την άσκηση του ασφαλιζόμενου επαγγέλματος ή άλλου, παρεμφερούς πάντως προς αυτό, ενόψει της εξαιτίας των παθήσεων λειτουργικής ανικανότητας και της εντεύθεν επαγγελματικής δυσχέρειας, καθώς και της ηλικίας του ασφαλισμένου. Η τελική όμως κρίση για την ασφαλιστική αναπηρία του ασφαλισμένου ανήκει στα ασφαλιστικά όργανα του Ταμείου και, σε περίπτωση ασκήσεως προσφυγής, στα διοικητικά δικαστήρια, τα οποία δεσμεύονται μεν από τη γνωμάτευση των υγειονομικών επιτροπών ως προς τη διαπιστωθείσα ανατομοφυσιολογική βλάβη του ασφαλισμένου, εκφέρουν όμως δική τους αιτιολογημένη κρίση για το ποσοστό της ασφαλιστικής αναπηρίας του -χωρίς να δεσμεύονται ως προς αυτό από τη γνωμάτευση των υγειονομικών οργάνων- λαμβάνοντας υπόψη, εκτός από το ποσοστό ανατομοφυσιολογικής βλάβης που καθόρισε η οικεία υγειονομική επιτροπή, και τα λοιπά κατά τον νόμο κριτήρια, δηλαδή την ηλικία του ασφαλισμένου, το είδος του επαγγέλματος που ασκούσε και την επίδραση της παθήσεως αυτού στην άσκησή του, τον τρόπο ασκήσεως του επαγγέλματος αυτού από την άποψη της οργανώσεως της βιοποριστικής δραστηριότητάς του, καθώς και τη δυνατότητά του να προσαρμοσθεί σε άλλο, παρεμφερές πάντως, επάγγελμα, συνεκτιμώντας και τις γενικότερες συνθήκες που επικρατούν στον ίδιο επαγγελματικό χώρο (Σ.τ.Ε. 2798/2000, 3375/2003, 27/2004 7μ., 2479, 3841, 3843/2004, 2869, 3505–6/2005, 1978-9, 3265/2006, 1352/2008, 2277/2013 κ.ά.).

6. Επειδή, στην προκειμένη περίπτωση, με την αναιρεσιβαλλόμενη απόφαση έγιναν δεκτά τα εξής: Η αναιρεσίβλητη, η οποία γεννήθηκε το έτος 1965, ασφαλίσθηκε στο Τ.Ε.Β.Ε. ασκώντας το επάγγελμα της κομμώτριας, πραγματοποίησε δε μέχρι τη διακοπή της επαγγελματικής δραστηριότητάς της (5.11.1998) συνολικό χρόνο ασφαλίσεως 14 έτη, 9 μήνες και 5 ημέρες (με συνυπολογισμό και του χρόνου ασφάλισεώς της στο Ι.Κ.Α., ήτοι 259 ημέρες εργασίας). Με την 1/04149/6.6.2003 απόφαση του Διευθυντή του Τ.Ε.Β.Ε. Αθηνών της χορηγήθηκε σύνταξη λόγω αναπηρίας για το χρονικό διάστημα από 1.5.2001 έως 31.7.2002 με ποσοστό αναπηρίας 67%. Ακολούθως, με την 29738/4.7.2003 αίτησή της προς το Τ.Ε.Β.Ε. ζήτησε παράταση της συνταξιοδοτήσεώς της λόγω αναπηρίας. Η Πρωτοβάθμια Υγειονομική Επιτροπή του Τ.Ε.Β.Ε. Αθηνών, στην οποία παραπέμφθηκε για εξέταση, με την 2715/3.10.2003 γνωμάτευσή της αποφάνθηκε ότι αυτή παρουσίαζε «Σοβαρά ριζιτικά φαινόμενα Ο5-Ι1. Οσφυϊκή μυελοπάθεια με μυϊκή αδυναμία κάτω άκρων, εκφυλιστική σπονδυλοαρθροπάθεια ΑΜΣΣ με στένωση Α6–Α7. Αντιδραστική Κατάθλιψη. Δεν διαπιστώνεται βλάβη των κινητικών αισθητικών ριζών» και προσδιόρισε το ποσοστό της ανατομοφυσιολογικής βλάβης της σε 45% και της ασφαλιστικής αναπηρίας της σε 60% ενόψει της ηλικίας της (36 ετών) και του επαγγέλματός της (κομμώτρια), για το χρονικό διάστημα από 1.8.2002 έως 31.3.2004. Κατά της γνωματεύσεως αυτής η αναιρεσίβλητη άσκησε έφεση ενώπιον της Δευτεροβάθμιας Υγειονομικής Επιτροπής του Τ.Ε.Β.Ε. Αθηνών, η οποία με την 693/30.10.2003 γνωμάτευσή της αποφάνθηκε ότι αυτή παρουσίαζε «εκφυλιστική σπονδυλοαρθροπάθεια ΑΜΣΣ και ΟΜΣΣ με στένωση Α6–Α7 και Ο5–Ι1, χωρίς παθολογικά ευρήματα από τον νευροφυσιολογικό έλεγχο. Αντιδραστική κατάθλιψη» και προσδιόρισε το ποσοστό της ανατομοφυσιολογικής βλάβης της σε 45% και της ασφαλιστικής αναπηρίας της σε 60% για το ίδιο ως άνω χρονικό διάστημα (από 1.8.2002 έως 31.3.2004). Ενόψει της τελευταίας αυτής γνωματεύσεως, ο Διευθυντής του Τ.Ε.Β.Ε. Αθηνών, λαμβάνοντας υπόψη ότι η αναιρεσίβλητη δεν συγκέντρωνε συντάξιμο ποσοστό αναπηρίας, με την 8724/11.11.2003 απόφασή του απέρριψε την ως άνω αίτησή της. Ένσταση της αναιρεσίβλητης κατά της αποφάσεως αυτής έγινε δεκτή με την 19464/2203/18.3.2004 απόφαση της Τ.Δ.Ε. του Τ.Ε.Β.Ε. Αθηνών, με την αιτιολογία ότι δεν προέκυπτε από κάποιο στοιχείο του φακέλου της αναιρεσίβλητης ότι είχε επέλθει βελτίωση της υγείας της σε σχέση με την κατάσταση που παρουσίαζε το προηγούμενο χρονικό διάστημα για το οποίο ελάμβανε σύνταξη αναπηρίας και αφού ελήφθη υπόψη η ηλικία της (38 ετών) και το επάγγελμα που ασκούσε (κομμώτρια). Κατά της ανωτέρω αποφάσεως της Τ.Δ.Ε. το Τ.Ε.Β.Ε. άσκησε προσφυγή ενώπιον του Διοικητικού Πρωτοδικείου Αθηνών, το οποίο με την 4504/2008 απόφασή του την απέρριψε ως αβάσιμη. Έφεση του αναιρεσείοντος Οργανισμού κατά της πρωτόδικης αποφάσεως απορρίφθηκε με την αναιρεσιβαλλόμενη απόφαση του Διοικητικού Εφετείου Αθηνών. Ειδικότερα, το δευτεροβάθμιο δικαστήριο έλαβε υπόψη α) τη φύση και το είδος των παθήσεων της αναιρεσίβλητης που εντοπίζονται στα κάτω άκρα και τη σπονδυλική της στήλη, καθώς και το συνεπεία αυτών ποσοστό της ανατομοφυσιολογικής βλάβης της (45%) κατά το κρίσιμο χρονικό διάστημα, β) την ηλικία της (38 ετών κατά τον κρίσιμο χρόνο), γ) το είδος του συνήθους επαγγέλματός της (κομμώτρια) το οποίο απαιτεί, κατά τα κοινώς γνωστά, καλή κατάσταση υγείας και ειδικά των άνω και κάτω άκρων και της μέσης, αφού εκθέτει τον εργαζόμενο σε διαρκή επίπονη στατική ορθοστασία, δ) τη δυσμενή επίδραση των παθήσεών της στην άσκηση του ανωτέρω επαγγέλματός της και ε) τις γενικότερες συνθήκες αγοράς εργασίας και τις ευκαιρίες απασχολήσεως που επικρατούν στην περιοχή της πρωτεύουσας, συνεκτιμώντας και στ) ότι δεν προέκυπτε από κάποιο στοιχείο του φακέλου της δικογραφίας ότι είχε επέλθει βελτίωση της υγείας της σε σχέση με την κατάσταση που παρουσίαζε το προηγούμενο χρονικό διάστημα για το οποίο ελάμβανε σύνταξη αναπηρίας, βελτίωση που θα δικαιολογούσε τη διακοπή της συνταξιοδοτήσεώς της για το επίδικο χρονικό διάστημα, ενώ από τα στοιχεία του φακέλου προέκυπτε συνταξιοδότησή της και για τα μεταγενέστερα του κρισίμου χρονικά διαστήματα. Με τα δεδομένα αυτά, το διοικητικό εφετείο έκρινε ότι η αναιρεσίβλητη κατά το επίδικο χρονικό διάστημα (1.8.2002 – 31.3.2004) ήταν ανίκανη να εργασθεί (και άρα ήταν ασφαλιστικώς ανάπηρη) σε ποσοστό 66,6% και, ως εκ τούτου, εδικαιούτο σύνταξη λόγω αναπηρίας για το διάστημα αυτό, όπως ορθώς είχε κρίνει το πρωτοβάθμιο δικαστήριο.

7. Επειδή, η ως άνω κρίση του διοικητικού εφετείου είναι πλημμελώς αιτιολογημένη, διότι, όπως προκύπτει από το προεκτεθέν περιεχόμενο της αναιρεσιβαλλομένης αποφάσεως, το διοικητικό εφετείο, προκειμένου να κρίνει επί του ζητήματος της ασφαλιστικής αναπηρίας της αναιρεσίβλητης για το κρίσιμο χρονικό διάστημα, δεν έλαβε υπόψη του, μεταξύ των λοιπών νομίμων κριτηρίων που συνεκτίμησε, και το νόμιμο κριτήριο της δυνατότητας ή μη ασκήσεως παρεμφερούς επαγγέλματος, ενώ, εξάλλου, δεν εξέτασε, όπως όφειλε, τον ουσιώδη ισχυρισμό του αναιρεσείοντος Οργανισμού, τον οποίο αυτός είχε προβάλει παραδεκτώς με το δικόγραφο της εφέσεώς του κατά της πρωτόδικης αποφάσεως, επαναλαμβάνοντας τον ομοίως πρωτοδίκως προβληθέντα (με το δικόγραφο της προσφυγής του Τ.Ε.Β.Ε.) αντίστοιχο ισχυρισμό, κατά τον οποίο η αναιρεσίβλητη, ενόψει του όχι ιδιαίτερα υψηλού ποσοστού της ανατομοφυσιολογικής βλάβης της (45%) και του νεαρού της ηλικίας της (38 ετών κατά τον κρίσιμο χρόνο), μπορούσε να προσαρμοσθεί σε άλλου είδους εργασία που δεν απαιτεί ορθοστασία. Για τον λόγο συνεπώς αυτόν, βασίμως προβαλλόμενο, πρέπει να γίνει δεκτή η κρινόμενη αίτηση και να αναιρεθεί η προσβαλλόμενη απόφαση, η δε υπόθεση, η οποία χρειάζεται διευκρίνιση ως προς το πραγματικό, πρέπει να παραπεμφθεί στο Διοικητικό Εφετείο Αθηνών για νέα κρίση.

8. Επειδή, το Δικαστήριο, εκτιμώντας τις περιστάσεις, κρίνει ότι η αναιρεσίβλητη πρέπει να απαλλαγεί από τη δικαστική δαπάνη του αναιρεσείοντος Ενιαίου Φορέα Κοινωνικής Ασφάλισης (άρθρο 39 παρ. 1 του π.δ. 18/1989).

Δ ι ά τ α ύ τ α

Δέχεται την αίτηση.

Αναιρεί την 2628/2009 απόφαση του Διοικητικού Εφετείου Αθηνών, στο οποίο και παραπέμπει την υπόθεση, σύμφωνα με το σκεπτικό, και

Απαλλάσσει την αναιρεσίβλητη από τη δικαστική δαπάνη του Ενιαίου Φορέα Κοινωνικής Ασφάλισης (Ε.Φ.Κ.Α.).

Η διάσκεψη έγινε στην Αθήνα στις 12 Φεβρουαρίου 2019

Η Προεδρεύουσα ΑντιπρόεδροςΗ Γραμματέας

Σπ. Χρυσικοπούλου Αικ. Ιγγλέση

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2020.

Η Πρόεδρος του Α´ ΤμήματοςΗ Γραμματέας

Σπ. ΧρυσικοπούλουΧρ. Μπόκα

./.
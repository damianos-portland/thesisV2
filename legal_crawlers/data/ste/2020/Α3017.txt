Α3017/2020
Β' Τμήμα
Απόφαση
31/12/2020
Αίτηση αναιρέσεως
Ε2670/2018
Πενταμελής
ECLI:EL:COS:2020:1231A3017.18E2670
******
******

Κ.Λ. (m)

Αριθμός 3017/2020

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Β΄

Συνεδρίασε δημόσια στο ακροατήριό του στις 20 Φεβρουαρίου 2019, με την εξής σύνθεση: E. Σάρπ, Αντιπρόεδρος, Πρόεδρος του Β΄ Τμήματος, Σ. Βιτάλη, Α. Γαλενιανού-Χαλκιαδάκη, Σύμβουλοι, Β. Μόσχου, Ν. Σεκέρογλου, Πάρεδροι. Γραμματέας η Α. Ζυγουρίτσα.

Για να δικάσει την από 28 Σεπτεμβρίου 2018 αίτηση:

της Ανεξάρτητης Αρχής Δημοσίων Εσόδων (Α.Α.Δ.Ε.), η οποία παρέστη με την Αναστασία Βασιλείου, Πάρεδρο του Νομικού Συμβουλίου του Κράτους,

κατά της ανώνυμης εταιρείας με την επωνυμία «ΠΦΑΪΖΕΡ ΕΛΛΑΣ Ανώνυμη Βιομηχανική και Εμπορική Εταιρία Φαρμακευτικών, Χημικών Προϊόντων και Κτηνοτροφών», που εδρεύει στο Νέο Ψυχικό Αττικής (Λεωφ. Μεσογείων 243), η οποία παρέστη με τους δικηγόρους: α) Ιωάννη Σταυρόπουλο (Α.Μ. 11982) και β) Ευανθία Τσίρη (Α.Μ. 10609), που τους διόρισε με ειδικό πληρεξούσιο.

Με την αίτηση αυτή η αναιρεσείουσα Αρχή επιδιώκει να αναιρεθεί η υπ’ αριθμ. 1799/2018 απόφαση του Διοικητικού Εφετείου Αθηνών.

Η εκδίκαση άρχισε με την ανάγνωση της εκθέσεως του εισηγητή, Παρέδρου Ν. Σεκέρογλου.

Κατόπιν το δικαστήριο άκουσε την εκπρόσωπο της αναιρεσείουσας Αρχής, η οποία ανέπτυξε και προφορικά τους προβαλλόμενους λόγους αναιρέσεως και ζήτησε να γίνει δεκτή η αίτηση και τους πληρεξούσιους της αναιρεσίβλητης εταιρείας, οι οποίοι ζήτησαν την απόρριψή της.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της υπό κρίση αιτήσεως δεν απαιτείται, κατά τον νόμο, καταβολή παραβόλου.

2. Επειδή, με την υπό κρίση αίτηση ζητείται η αναίρεση της 1799/2018 αποφάσεως του Διοικητικού Εφετείου Αθηνών, με την οποία έγινε δεκτή προσφυγή της αναιρεσίβλητης και ακυρώθηκε η 4481/20.11.2015 απόφαση του Προϊσταμένου της Διεύθυνσης Επίλυσης Διαφορών. Με την απόφαση αυτή είχε απορριφθεί η υπ’ αριθμ. πρωτ. 32072/22.6.2015 ενδικοφανής προσφυγή της αναιρεσίβλητης κατά της 377/2015 οριστικής πράξης προσδιορισμού προστίμου του Προϊσταμένου της Δ.Ο.Υ. Φ.Α.Ε. Αθηνών, με την οποία επιβλήθηκε σε βάρος της, για τη διαχειριστική περίοδο 1.12.2009 έως 30.11.2010, πρόστιμο του άρθρου 39 του ν. 2238/1994, ποσού 5.156.505,95 ευρώ.

3. Επειδή, στο άρθρο 39 του Κώδικα Φορολογίας Εισοδήματος (ν. 2238/1994, Α΄ 151), ορίζεται ότι: «1. Όταν μεταξύ ημεδαπών επιχειρήσεων ή μεταξύ αλλοδαπής και ημεδαπής επιχείρησης συνάπτονται συμβάσεις αγοραπωλησίας ή παροχής υπηρεσιών και κατά τις συμβάσεις αυτές το τίμημα ή το αντάλλαγμα ορίζεται αδικαιολόγητα σε ποσό ανώτερο ή κατώτερο, κατά περίπτωση, από εκείνο που θα πραγματοποιείτο, αν η σύμβαση γινόταν με άλλο πρόσωπο με τις συνθήκες που επικρατούν στην αγορά κατά το χρόνο κατάρτισης της σύμβασης, η προκύπτουσα διαφορά θεωρείται κατά τεκμήριο κέρδος της επιχείρησης, η οποία εισέπραξε μικρότερο ή πλήρωσε μεγαλύτερο, κατά περίπτωση, τίμημα ή αντάλλαγμα. Η διαφορά αυτή προσαυξάνει τα καθαρά κέρδη της επιχείρησης που προκύπτουν από τα βιβλία της, χωρίς να επηρεάζει το κύρος των βιβλίων και στοιχείων. 2. Οι διατάξεις της προηγούμενης παραγράφου εφαρμόζονται: α) (…) β) Αν πρόκειται για ημεδαπές επιχειρήσεις, όταν υπάρχει μεταξύ τους σχέση άμεσης ή έμμεσης ουσιώδους διοικητικής ή οικονομικής εξάρτησης ή ελέγχου. 3. Η διαφορά που προκύπτει από τις διατάξεις του παρόντος άρθρου προσαυξάνει τα ακαθάριστα έσοδα της επιχείρησης που προκύπτουν από τα βιβλία της, προκειμένου τα έσοδα αυτά να ληφθούν υπόψη για τον προσδιορισμό των φόρων, τελών και εισφορών στις λοιπές φορολογίες. 4. Σε βάρος της επιχείρησης, που υπάγεται στις διατάξεις αυτού του άρθρου, επιβάλλεται αυτοτελές πρόστιμο καθοριζόμενο σε ποσοστό δέκα τοις εκατό (10%) στο ποσό της διαφοράς που προκύπτει από τις διατάξεις του άρθρου αυτού. Το πρόστιμο αυτό επιβάλλεται ανεξάρτητα από την τυχόν επιβολή πρόσθετων φόρων, προσαυξήσεων και λοιπών κυρώσεων που προβλέπονται από τις διατάξεις που ισχύουν. Οι διατάξεις των άρθρων 69, 70, 71 και 74 εφαρμόζονται αναλόγως και στην περίπτωση αυτή (…) 5. Οι διατάξεις του άρθρου αυτού δεν εφαρμόζονται: α) (…) β. Αν αποδειχθεί από τις συμβαλλόμενες επιχειρήσεις ότι η υπερτιμολόγηση ή υποτιμολόγηση δεν έγινε με σκοπό την αποφυγή των άμεσων ή έμμεσων φόρων (…)». Από τις ως άνω διατάξεις προκύπτει ότι το πρόστιμο που επιβάλλεται βάσει αυτών έχει παρακολουθηματικό χαρακτήρα σε σχέση με τη διαφορά που αφορά την ύπαρξη και τον καθορισμό του ύψους της υπερτιμολόγησης ή υποτιμολόγησης στη φορολογία εισοδήματος. Συνεπώς, η φορολογική αρχή και τα διοικητικά δικαστήρια οφείλουν να στηρίξουν την κρίση τους τόσο ως προς τη συνδρομή των προϋποθέσεων για την επιβολή του προστίμου όσο και ως προς τον καθορισμό του ύψους του, στο ποσό της υπερτιμολόγησης ή υποτιμολόγησης, όπως αυτό έχει στη φορολογία εισοδήματος κατά το χρόνο της κρίσης (ΣτΕ 329/2018 επταμ., 676/2017 επταμ., 4203/2005 1317/1999, 2077-8/1993).

4. Επειδή, από την αναιρεσιβαλλόμενη απόφαση προκύπτουν τα ακόλουθα: Η αναιρεσίβλητη ανώνυμη εταιρεία, είναι μέλος του πολυεθνικού ομίλου PFIZER, με μητρική εταιρία την PFIZER Inc., που εδρεύει στις Ηνωμένες Πολιτείες Αμερικής, και αποτελείται συνολικά από 330 θυγατρικές εταιρίες ανά τον κόσμο. Κατά την κρίσιμη διαχειριστική περίοδο (1.12.2009 έως 30.11.2010) είχε ως αντικείμενο εργασιών, μεταξύ άλλων, την εμπορία φαρμακευτικών και κτηνιατρικών προϊόντων, τήρησε δε βιβλία και στοιχεία Γ΄ κατηγορίας του Κ.Β.Σ. Μετά τις 1/0/8.5.2012 και 1/1/15.10.2012 εντολές ελέγχου της Προϊσταμένης του Ειδικού Συνεργείου Ελέγχου του Υπουργείου Οικονομικών, ελεγκτές της υπηρεσίας αυτής διενήργησαν έλεγχο για τα οικονομικά έτη 2010 και 2011 στα βιβλία και στοιχεία που τηρούσε η αναιρεσίβλητη και συνέταξαν την από 19.5.2015 έκθεση ελέγχου. Βάσει της έκθεσης αυτής πρόσθεσαν στα αποτελέσματά της για την κρινόμενη χρήση διάφορες λογιστικές διαφορές, μεταξύ των οποίων εμπεριέχεται και η κατ' εφαρμογή του άρθρου 39 του Κ.Φ.Ε. λογιστική διαφορά, ποσού 25.782.529,73 ευρώ, με την αιτιολογία ότι οι διενεργηθείσες από την αναιρεσίβλητη αγορές από τις συνδεδεμένες με αυτήν επιχειρήσεις του ομίλου έγιναν σε τιμή αδικαιολόγητα ανώτερη από αυτή που συνομολογείτο με ανεξάρτητους προμηθευτές, ήταν δηλαδή υπερτιμολογημένες, κατά παράβαση της αρχής των ίσων αποστάσεων. Κατόπιν τούτου, σε βάρος της αναιρεσίβλητης εκδόθηκε η σχετική 378/2015 οριστική πράξη διορθωτικού προσδιορισμού φόρου εισοδήματος του Προϊσταμένου της Δ.Ο.Υ. Φ.Α.Ε. Αθηνών, οικονομικού έτους 2011, η οποία, κατόπιν άσκησης ενδικοφανούς προσφυγής, μεταρρυθμίσθηκε με την 4480/20.11.2015 απόφαση του Προϊσταμένου της Διεύθυνσης Επίλυσης Διαφορών. Επιπλέον, σε βάρος της αναιρεσίβλητης εκδόθηκε και η επίδικη 377/2015 οριστική πράξη προσδιορισμού προστίμου του ίδιου Προϊσταμένου, κατ’ άρθρο 39 του ν. 2238/1994, με την οποία της επιβλήθηκε πρόστιμο 5.156.505,95 ευρώ, δηλαδή σε ποσοστό 20% επί της ως άνω λογιστικής διαφοράς (25.782.529,73 x 20%). Κατά αυτής η αναιρεσίβλητη άσκησε την με αριθμ. πρωτ. 32072/22.6.2015 ενδικοφανή προσφυγή, η οποία απορρίφθηκε με την 4481/20.11.2015 απόφαση του Προϊσταμένου της Διεύθυνσης Επίλυσης Διαφορών. Κατά της ως άνω αποφάσεως η αναιρεσίβλητη άσκησε προσφυγή, η οποία έγινε δεκτή με την αναιρεσιβαλλόμενη απόφαση. Ειδικότερα, το δικάσαν εφετείο αφού έλαβε υπόψη: α) ότι η ως άνω 378/2015 οριστική πράξη διορθωτικού προσδιορισμού φόρου εισοδήματος του Προϊσταμένου της Δ.Ο.Υ. Φ.Α.Ε. Αθηνών, οικονομικού έτους 2011, εκδόθηκε με βάση την από 19.5.2015 σχετική έκθεση ελέγχου, στην οποία εμπεριέχεται, μεταξύ άλλων και η ένδικη λογιστική διαφορά των 25.782.529,73 ευρώ, που αφορά υπερτιμολόγηση των αγορών εμπορευμάτων της προσφεύγουσας από συνδεδεμένες επιχειρήσεις και μη τήρηση της αρχής των ίσων αποστάσεων, κατ’ άρθρο 39 του ν. 2238/1994, β) ότι η 4480/20.11.2015 απόφαση του Προϊσταμένου της Διεύθυνσης Επίλυσης Διαφορών, στην οποία ενσωματώθηκε η ως άνω πράξη διορθωτικού προσδιορισμού, μετά την άσκηση κατ’ αυτής ενδικοφανούς προσφυγής, ακυρώθηκε, κατά το μέρος της που αφορά την, κατά το άρθρο 39 του ν. 2238/1994, λογιστική διαφορά λόγω υπερτιμολογήσεων, και η διαφορά αυτή διαγράφηκε, με την 1798/2018 απόφαση του Διοικητικού Εφετείου Αθηνών, αφού κρίθηκε τελεσιδίκως ότι δεν συνέτρεχε η μία από τις δύο σωρευτικώς απαιτούμενες προϋποθέσεις που διαλαμβάνονται στην παρ. 2 τού άρθρου 39 του ν. 2238/1994 για την εφαρμογή του θεσπιζομένου από τις διατάξεις του εν λόγω άρθρου τεκμηρίου, δεδικασμένο που δεσμεύει το Δικαστήριο και λαμβάνεται υπόψη αυτεπαγγέλτως (άρθρα 5 παρ. 1 και 4 και 197 του ΚΔΔ), έκρινε ότι, λόγω του παρακολουθηματικού χαρακτήρα του προστίμου αυτού, η 4481/20.11.2015 προσβαλλόμενη απόφαση του Προϊσταμένου της Διεύθυνσης Επίλυσης Διαφορών, με την οποία απορρίφθηκε η με αριθμ. πρωτ. 32072/22.6.2015 ενδικοφανής προσφυγή της αναιρεσίβλητης κατά της 377/2015 οριστικής πράξης προσδιορισμού προστίμου του άρθρου 39 του ν. 2238/1994 του Προϊσταμένου της Δ.Ο.Υ. Φ.Α.Ε. Αθηνών, διαχειριστικής περιόδου 1.12.2009 έως 30.11.2010, έπρεπε να ακυρωθεί.

5. Επειδή, με την υπό κρίση αίτηση προβάλλεται ότι κατά της ανωτέρω αποφάσεως 1798/2018 του Διοικητικού Εφετείου Αθηνών έχει ασκηθεί η υπ' αριθμ. καταθ. 2671/15.10.2018 αίτηση αναιρέσεως ενώπιον του Συμβουλίου της Επικρατείας και, συνεπώς, σε περίπτωση αναιρέσεως της αποφάσεως αυτής πρέπει να αναιρεθεί και η ήδη προσβαλλόμενη απόφαση. Ο λόγος όμως αυτός είναι απορριπτέος, διότι με την 3015/2020 απόφαση του Β΄ Τμήματος του Δικαστηρίου απερρίφθη η ασκηθείσα ως άνω αίτηση αναιρέσεως κατά της προαναφερόμενης αποφάσεως (1798/2018) του Διοικητικού Εφετείου Αθηνών.

6. Επειδή, κατ' ακολουθία, πρέπει να απορριφθεί η υπό κρίση αίτηση.

Δ ι ά τ α ύ τ α

Απορρίπτει την αίτηση.

Επιβάλλει σε βάρος του αναιρεσείοντος Δημοσίου, τη δικαστική δαπάνη της αναιρεσίβλητης, η οποία ανέρχεται σε τετρακόσια εξήντα (460) ευρώ.

Η διάσκεψη έγινε στην Αθήνα στις 6 Μαρτίου 2019

Η Πρόεδρος του Β´ ΤμήματοςΗ Γραμματέας

Ε. Σάρπ Α. Ζυγουρίτσα

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2020.

Ο Πρόεδρος του Β´ ΤμήματοςΗ Γραμματέας του Β´ Τμήματος

Μ. ΠικραμένοςΑ. Ζυγουρίτσα

./.
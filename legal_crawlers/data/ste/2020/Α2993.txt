Α2993/2020
Α' Τμήμα
Απόφαση
31/12/2020
Αίτηση αναιρέσεως
Ε2596/2017
Πενταμελής
ECLI:EL:COS:2020:1231A2993.17E2596
******
******

Κ.Ε.

Αριθμός 2993/2020

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Α΄

Συνεδρίασε δημόσια στο ακροατήριό του στις 18 Μαρτίου 2019, με την εξής σύνθεση: Σ. Χρυσικοπούλου, Αντιπρόεδρος, Προεδρεύουσα, σε αναπλήρωση του Προέδρου του Τμήματος, που είχε κώλυμα, Κ. Κονιδιτσιώτου, Ν. Σκαρβέλης, Σύμβουλοι, Χ. Κομνηνός, Σ. Παπακωνσταντίνου, Πάρεδροι. Γραμματέας η Α. Ιγγλέση.

Για να δικάσει την από 15 Σεπτεμβρίου 2017 αίτηση:

της Α...συζ. Λ. Κ., το γένος Α. Κ., κατοίκου Βασιλικών Σαλαμίνας (…….), η οποία παρέστη με τον δικηγόρο Στυλιανό Κόκιο (Α.Μ. 5299), που τον διόρισε με πληρεξούσιο,

κατά του Ελληνικού Δημοσίου, το οποίο παρέστη με τους: α) Παρασκευά Χρυσοστοφίδη, Πάρεδρο του Νομικού Συμβουλίου του Κράτους και β) Γεώργιο Σινάνη, Πάρεδρο του Νομικού Συμβουλίου του Κράτους.

Με την αίτηση αυτή η αναιρεσείουσα επιδιώκει να αναιρεθεί η υπ’ αριθ. 1954/2016 απόφαση του Διοικητικού Εφετείου Πειραιά.

Ο πληρεξούσιος της αναιρεσείουσας και οι αντιπρόσωποι του Ελληνικού Δημοσίου δήλωσαν σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσουν.

Η εκδίκαση άρχισε με την ανάγνωση της εκθέσεως του εισηγητή, Παρέδρου Χ. Κομνηνού.

Μετά τη δημόσια συνεδρίαση το δικαστήριο συνήλθε σε διασκέψεις σε αίθουσα του δικαστηρίου και εξ αποστάσεως, με τη χρήση υπηρεσιακών τεχνολογικών μέσων, κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινόμενης αίτησης έχει καταβληθεί το νόμιμο παράβολο (κωδικός ηλεκτρονικού παραβόλου 16481049295711140008/2017).

2. Επειδή, με την αίτηση αυτή ζητείται η αναίρεση της 1954/2016 απόφασης του Διοικητικού Εφετείου Πειραιά, με την οποία έγινε δεκτή έφεση του αναιρεσίβλητου Ελληνικού Δημοσίου, εξαφανίστηκε η 171/2011 απόφαση του Διοικητικού Πρωτοδικείου Σύρου, δικάσθηκε και απερρίφθη η από 29.8.2008 αγωγή της αναιρεσείουσας. Με την αγωγή αυτή η αναιρεσείουσα ζητούσε, ως μία εκ των νομίμων κληρονόμων του ήδη θανόντος πατέρα της Α. Κ., να της καταβάλει το αναιρεσίβλητο ποσό 127.781,25 ευρώ ως χρηματική ικανοποίηση για την ψυχική οδύνη που υπέστη ο πατέρας της από το θάνατο του υιού του Κ. Κ. στις 4.11.1996 συνεπεία ναυτικού δυστυχήματος. Με την πρωτόδικη απόφαση είχε γίνει εν μέρει δεκτή η αγωγή της αναιρεσείουσας και είχε αναγνωρισθεί η υποχρέωση του Ελληνικού Δημοσίου να της καταβάλει ποσό 73.492,50 ευρώ, νομιμοτόκως από την επίδοση της αγωγής.

3. Επειδή, στην παρ. 3 του άρθρου 53 του π.δ. 18/1989 (Α΄ 8), όπως αυτή αντικαταστάθηκε με το άρθρο 12 παρ. 1 του ν. 3900/2010 (Α΄ 213) και, περαιτέρω, συμπληρώθηκε με την προσθήκη σ’ αυτήν δεύτερου εδαφίου με το άρθρο 15 παρ. 2 του ν. 4446/2016 (Α΄ 240) ορίζονται τα εξής: «Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. …» Περαιτέρω, στην παρ. 4 του άρθρου 53 του π.δ. 18/1989, όπως αυτή αντικαταστάθηκε με το άρθρο 12 παρ. 1 του ν. 3900/2010, ορίζονται τα εξής: «Δεν επιτρέπεται η άσκηση αίτησης αναιρέσεως όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ, εκτός αν προσβάλλονται αποφάσεις που εκδίδονται επί προσφυγών ουσίας, εφόσον αφορούν περιοδικές παροχές ή τη θεμελίωση του δικαιώματος σε σύνταξη ή τη θεμελίωση του δικαιώματος σε εφάπαξ παροχή και τον καθορισμό του ύψους της…». Κατά την έννοια των ανωτέρω διατάξεων, αν πρόκειται για διαφορά με χρηματικό αντικείμενο τουλάχιστον 40.000 ευρώ, για το παραδεκτό της αιτήσεως αναιρέσεως απαιτείται η προβολή ισχυρισμών με το περιεχόμενο που επιβάλλουν οι διατάξεις της παρ. 3, ενώ αν πρόκειται για χρηματικού αντικειμένου διαφορά το ποσό της οποίας υπολείπεται των 40.000 ευρώ, η αίτηση αναιρέσεως ασκείται απαραδέκτως, χωρίς να ασκεί καμία επιρροή η τυχόν προβολή ισχυρισμών με το ως άνω περιεχόμενο (βλ. Σ.τ.Ε. 1875-76/2012 7μ, 2156/2013, 2582/2013, 957/2014, 2555/2016). Εξάλλου, εφόσον με τους λόγους αναιρέσεως πλήττονται περισσότερες σκέψεις της αναιρεσιβαλλομένης αποφάσεως ή τίθενται πλείονα νομικά ζητήματα, ο αναιρεσείων βαρύνεται επί ποινή ολικού ή μερικού απαραδέκτου του ενδίκου μέσου να τεκμηριώσει με ειδικούς και συγκεκριμένους ισχυρισμούς που περιλαμβάνονται στο εισαγωγικό δικόγραφο ότι με καθέναν από τους προβαλλόμενους λόγους αναιρέσεως τίθεται συγκεκριμένο νομικό ζήτημα κρίσιμο για την επίλυση της ενώπιον του Δικαστηρίου αγομένης διαφοράς επί του οποίου οι σχετικές κρίσεις της προσβαλλομένης αποφάσεως έρχονται σε αντίθεση προς μη ανατραπείσα νομολογία του Συμβουλίου της Επικρατείας ή άλλου ανωτάτου δικαστηρίου ή προς ανέκκλητη απόφαση διοικητικού δικαστηρίου (βλ. Σ.τ.Ε. 2176, 2823/2015, 2566/2016, 296, 1146, 2527/2017). Σε περίπτωση δε που ο αναιρεσείων επικαλείται αντίθεση της αναιρεσιβαλλόμενης απόφασης προς υφιστάμενη, κατά τα ανωτέρω εκτεθέντα, νομολογία ή έλλειψη νομολογίας του Συμβουλίου της Επικρατείας, πρέπει η αντίθεση ή η έλλειψη αυτή να μην αναφέρεται σε ζητήματα αιτιολογίας συνδεόμενα με το πραγματικό της κρινόμενης υποθέσεως, αλλά να αφορά αποκλειστικά στην ερμηνεία διατάξεως νόμου ή γενικής αρχής, δυνάμενης να έχει γενικότερη εφαρμογή, ανεξαρτήτως εάν η ερμηνεία αυτή διατυπώνεται στη μείζονα ή στην ελάσσονα πρόταση του δικανικού συλλογισμού της αναιρεσιβαλλόμενης αποφάσεως και των λοιπών αποφάσεων, προς τις οποίες προβάλλεται ότι υφίσταται αντίθεση (βλ. Σ.τ.Ε. 3011/2013, 1913/2014, 1532, 2694, 3825/2015, 331, 2459, 2566/2016, 288, 578, 799, 1146,2906-7/2017,2257/2018,8/2019).

4. Επειδή, στην προκείμενη περίπτωση, από την αναιρεσιβαλλόμενη απόφαση προκύπτουν τα εξής : Ο Α. Κ. άσκησε, από κοινού με άλλους ενάγοντες, μεταξύ των οποίων και η αναιρεσείουσα, αγωγή κατά του Ελληνικού Δημοσίου, με την οποία ζήτησε να του επιδικασθεί χρηματική ικανοποίηση λόγω της ψυχικής οδύνης που υπέστη εξαιτίας του θανάτου του υιού του, συνεπεία ναυτικού δυστυχήματος προκληθέντος από όργανα του ανωτέρω. Με την 23/2004 απόφαση του Διοικητικού Πρωτοδικείου Σύρου η πιο πάνω αγωγή ως προς τον ενάγοντα αυτόν απορρίφθηκε, ως απαράδεκτη, λόγω έλλειψης νομιμοποίησης του υπογράφοντος το δικόγραφο αυτής δικηγόρου. Κατά της απόφασης αυτής ο Α. Κ. άσκησε έφεση, η οποία απορρίφθηκε με την 698/2007 απόφαση του Διοικητικού Εφετείου Πειραιά, με την αιτιολογία ότι οι ισχυρισμοί που προβλήθηκαν δεν στρέφονταν κατά της αιτιολογίας της εκκληθείσας απόφασης. Η τελεσίδικη αυτή απόφαση επιδόθηκε στις 5-2-2008 στον παραστάντα κατά τη συζήτηση της έφεσης πληρεξούσιο δικηγόρο του. Μετά τη δημοσίευση του ν. 3659/2008, η αναιρεσείουσα Α. Κ., κόρη του Α. Κ. , ο οποίος απεβίωσε στις 19-3-2005, άσκησε στις 29-8-2008 νέα αγωγή, ως νόμιμη κληρονόμος, μαζί με άλλους, της ως άνω αξίωσής του. Με την 171/2011 απόφαση του Διοικητικού Πρωτοδικείου Σύρου, αφού κρίθηκε ότι η ως άνω αγωγή δεν είναι δεύτερη και έχει ασκηθεί παραδεκτώς από την αναιρεσείουσα ως εμπίπτουσα στις ευνοϊκές ρυθμίσεις του άρθρου 8 παρ. 1 του ν. 3659/2008, τούτο δε με την αιτιολογία ότι η προαναφερθείσα τελεσίδικη απόφαση (698/2007 του Διοικητικού Εφετείου Πειραιά) επιδόθηκε μη νομίμως σε δικηγόρο στερούμενο της πληρεξουσιότητας του πατέρα της Α. Κ., στη συνέχεια η αγωγή αυτή έγινε εν μέρει δεκτή και αναγνωρίστηκε η υποχρέωση του αναιρεσίβλητου Ελληνικού Δημοσίου να καταβάλει στην αναιρεσείουσα, νομιμοτόκως από την επίδοση της αγωγής, ποσό 73.492,50 ευρώ, που αντιστοιχεί στην κληρονομική μερίδα της επί του ποσού των 195.980 ευρώ, που κρίθηκε ότι οφειλόταν στον πατέρα της, ως χρηματική ικανοποίηση λόγω της ψυχικής οδύνης που υπέστη εξαιτίας του θανάτου του γιου του. Έφεση του Ελληνικού Δημοσίου κατά της πρωτόδικης απόφασης έγινε δεκτή με την αναιρεσιβαλλόμενη απόφαση. Ειδικότερα, το διοικητικό εφετείο, αφού δέχθηκε ότι η ως άνω 698/2007 τελεσίδικη απόφαση του Διοικητικού Εφετείου Πειραιά επιδόθηκε νόμιμα στον πληρεξούσιο δικηγόρο του πατέρα και καθολικού δικαιοπαρόχου της αναιρεσείουσας Α. Κ. στις 5-2-2008, έκρινε, τελικώς, ότι η νέα αγωγή που άσκησε, μαζί με άλλους, η αναιρεσείουσα στις 29-8-2008 ήταν απορριπτέα ως δεύτερη, διότι η υπόθεση δεν ήταν πλέον εκκρεμής κατά το χρόνο έναρξης ισχύος του ν.3659/2008 (7.6.2008).

5. Επειδή, στην προκείμενη περίπτωση, η κρινόμενη αίτηση αναιρέσεως, η οποία ασκήθηκε στις 15.9.2017, διέπεται από τις διατάξεις της παρ. 1 του άρθρου 12 του ν. 3900/2010, έχει δε χρηματικό αντικείμενο το οποίο, όπως προκύπτει από την αναιρεσιβαλλόμενη απόφαση, υπερβαίνει το όριο των 40.000 ευρώ. Επομένως για το παραδεκτό της ασκήσεως της υπό κρίση αιτήσεως απαιτείται η προβολή με το εισαγωγικό δικόγραφο ειδικών και συγκεκριμένων ισχυρισμών με το εκτιθέμενο στην παρ. 3 του ανωτέρω άρθρου 53 του π.δ. 18/1989 περιεχόμενο, οι οποίοι πρέπει να αποδεικνύονται. Με την κρινόμενη αίτηση πλήττεται η κρίση του δικάσαντος εφετείου περί νόμιμης επίδοσης, στις 5-2-2008, της 698/2007 τελεσίδικης απόφασης του Διοικητικού Εφετείου Πειραιά, στον δικηγόρο ο οποίος είχε παραστεί στην κατ’ έφεση δίκη επί της οποίας εκδόθηκε η απόφαση αυτή, προβάλλονται δε οι εξής λόγοι αναιρέσεως: πλημμελής ερμηνεία και εφαρμογή των διατάξεων των άρθρων 30 έως 32 του Κώδικα Διοικητικής Δικονομίας περί παροχής, λήξης και παύσης της δικαστικής πληρεξουσιότητας, μη ορθή εκτίμηση του αποδεικτικού υλικού και μη λήψη υπόψη από το δικάσαν διοικητικό εφετείο ισχυρισμού περί αοριστίας του σχετικού λόγου της έφεσης του Δημοσίου, καθώς και πλημμελής αιτιολογία της αναιρεσιβαλλόμενης απόφασης. Προς θεμελίωση δε του παραδεκτού της αίτησης η αναιρεσείουσα προβάλλει τον ισχυρισμό ότι η κρινόμενη αίτηση αναιρέσεως ασκείται παραδεκτώς, διότι «κατά την καλύτερη γνώση μου και την πλέον επιμελή έρευνα μου η Νομολογία του Δικαστηρίου Σας, των λοιπών Ανωτάτων Δικαστηρίων, ως προς τα ζητήματα ερμηνείας των διατάξεων των Νόμων (Ουσιαστικού και Δικονομικού Δικαίου) που τίθενται με τους ανωτέρω προβαλλόμενους λόγους, είναι αυτή που αναφέρω στα κατ’ ιδία σημεία ανωτέρω και με τις αποφάσεις αυτές έχουν επιλυθεί υποθέσεις υπό τα ίδια ή ουσιωδώς παρεμφερή περιστατικά… προς αυτά που αντιμετώπισε η αναιρεσιβαλλομένη απόφαση και άρα πρόκειται για τι ίδιο νομικό ζήτημα. Υφίσταται δηλαδή πάγια νομολογία του Δικαστηρίου Σας αντίθετη με τις αποφάνσεις της προσβαλλόμενης όπως απαιτείται κατά τον Νόμο (άρθρο 12 παρ.1 ν.3900/2010)...». Ο ισχυρισμός όμως αυτός είναι απορριπτέος προεχόντως ως αόριστος, διότι δεν αναφέρεται κατά τρόπο σαφή, ορισμένο και ευσύνοπτο, όπως επιβάλλεται από τις προεκτεθείσες διατάξεις, ποιες ειδικότερες κρίσεις της αναιρεσιβαλλόμενης απόφασης είναι αντίθετες προς τις κρίσεις συγκεκριμένων δικαστικών αποφάσεων ως προς τα επιλυθέντα νομικά ζητήματα, αποφάσεων οι οποίες μάλιστα δεν προσδιορίζονται ειδικώς, καθώς και διότι δεν προσδιορίζεται το συγκεκριμένο νομικό ζήτημα από τα εξετασθέντα με την αναιρεσιβαλλόμενη απόφαση, το οποίο τίθεται με καθέναν από τους προβαλλόμενους λόγους αναιρέσεως και ως προς το οποίο υπάρχει αντίθεση αυτής με άλλες συγκεκριμένες δικαστικές αποφάσεις Με τα δεδομένα αυτά η κρινόμενη αίτηση είναι απορριπτέα ως απαράδεκτη.

Δ ι ά τ α ύ τ α

Απορρίπτει την αίτηση.

Διατάσσει την κατάπτωση του παραβόλου.

Επιβάλλει σε βάρος της αναιρεσείουσας τη δικαστική δαπάνη του αναιρεσίβλητου Ελληνικού Δημοσίου, η οποία ανέρχεται σε τετρακόσια εξήντα (460) ευρώ .

Η διάσκεψη έγινε στις 5 Φεβρουαρίου 2020 και στις 18 Μαΐου 2020

Η Προεδρεύουσα ΑντιπρόεδροςΗ Γραμματέας

Σ. Χρυσικοπούλου Α. Ιγγλέση

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2020.

Η Πρόεδρος του Α´ ΤμήματοςΗ Γραμματέας

Σ. ΧρυσικοπούλουΧ. Μπόκα

./.
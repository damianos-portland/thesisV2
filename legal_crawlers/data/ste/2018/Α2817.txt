Α2817/2018
Γ' Τμήμα
Απόφαση
31/12/2018
Προσφυγή κατά πειθαρχικών αποφάσεων
Ε1735/2015
Πενταμελής Πειθαρχική
ECLI:EL:COS:2018:1231A2817.15E1735
******
******

Ε.Σ.(m)

Αριθμός 2817/2018

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Γ΄

Συνεδρίασε δημόσια στο ακροατήριό του στις 15 Δεκεμβρίου 2016, με την εξής σύνθεση: Δ. Σκαλτσούνης, Σύμβουλος της Επικρατείας, Προεδρεύων, σε αναπλήρωση της Προέδρου του Τμήματος και της αναπληρώτριας Προέδρου, που είχαν κώλυμα, Γ. Τσιμέκας, Θ. Τζοβαρίδου, Σύμβουλοι, Ι. Παπαγιάννης, Ε. Αργυρός, Πάρεδροι. Γραμματέας ο Ν. Βασιλόπουλος.

Για να δικάσει την από 2 Ιουλίου 2015 προσφυγή:

του Ε. Δ. του Σ…., κατοίκου Τριπόλεως (…..), ο οποίος παρέστη με τη δικηγόρο Νίκη Αθανασοπούλου (Α.Μ. 27842), που τη διόρισε με πληρεξούσιο,

κατά του Υπουργού Παιδείας και Θρησκευμάτων, ο οποίος παρέστη με τη Φωτεινή Δεδούση, Πάρεδρο του Νομικού Συμβουλίου του Κράτους,

και κατά της υπ’ αριθμ. 2ης/13.3.2015 απόφασης του Α΄ Τμήματος του Πρωτοβάθμιου Πειθαρχικού Συμβουλίου της Περιφερειακής Διεύθυνσης Πρωτοβάθμιας και Δευτεροβάθμιας Εκπαίδευσης Πελοποννήσου.

Η εκδίκαση άρχισε με την ανάγνωση της εκθέσεως της εισηγήτριας, Συμβούλου Θ. Τζοβαρίδου.

Κατόπιν το δικαστήριο άκουσε την πληρεξούσια της προσφεύγουσας, η οποία ανέπτυξε και προφορικά τους προβαλλόμενους λόγους προσφυγής και ζήτησε να γίνει δεκτή η προσφυγή και την αντιπρόσωπο του Υπουργού, η οποία ζήτησε την απόρριψή της.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της υπό κρίση προσφυγής έχει καταβληθεί το νόμιμο παράβολο (4079699, 1392532/2015 έντυπα παραβόλου).

2. Επειδή, με την προσφυγή αυτή ζητείται παραδεκτώς η εξαφάνιση της 2/13.3.2015 αποφάσεως του Α΄ τμήματος του Πρωτοβάθμιου Πειθαρχικού Συμβουλίου της Περιφερειακής Διεύθυνσης Πρωτοβάθμιας και Δευτεροβάθμιας Εκπαίδευσης Πελοποννήσου του Υπουργείου Παιδείας, Έρευνας και Θρησκευμάτων, με την οποία επιβλήθηκε στον προσφεύγοντα, εκπαιδευτικό κλάδου ΠΕ 70 Πρωτοβάθμιας Εκπαίδευσης, η πειθαρχική ποινή της οριστικής παύσεως για τα πειθαρχικά παραπτώματα της αναξιοπρεπούς ή ανάρμοστης ή ανάξιας συμπεριφοράς για υπάλληλο εντός ή εκτός υπηρεσίας και της αδικαιολόγητης αποχής από την εκτέλεση των καθηκόντων του.

3. Επειδή, παραδεκτώς ζητείται η εξαφάνιση της ανωτέρω αποφάσεως του Πρωτοβαθμίου Πειθαρχικού Συμβουλίου χωρίς να προηγηθεί ένσταση ενώπιον του Δευτεροβαθμίου Πειθαρχικού Συμβουλίου, σύμφωνα με τα οριζόμενα στο άρθρο 141 παρ. 8 ν. 3528/2007, όπως η παρ. 8 προστέθηκε με την υποπαρ. ΣΤ. 2 της παρ. ΣΤ΄ του άρθρου πρώτου του ν. 4152/2013 (Α΄ 107/9.5.2013) και εφαρμόζεται, δυνάμει της διατάξεως του άρθρου 53 παρ. 2 του ν. 2721/1999 (Α΄ 112) και στους εκπαιδευτικούς λειτουργούς (ΣτΕ 294, 2132, 4003/2015, 2878/2014 κ.ά.).

4. Επειδή, από τα στοιχεία του υπηρεσιακού και πειθαρχικού φακέλου του προσφεύγοντος, προκύπτουν τα εξής: Με την 138/14.3.2014 απόφαση του Τριµελούς Εφετείου Κακουργηµάτων Ναυπλίου, ο προσφεύγων κρίθηκε ένοχος της πράξεως της τοκογλυφίας κατ' εξακολούθηση, κατ' επάγγελµα και κατά συνήθεια η οποία διαπράχθηκε στην Τρίπολη Αρκαδίας από το Νοέµβριο του 1999 έως το Νοέµβριο του 2004 και του επιβλήθηκε η ποινή της καθείρξεως οκτώ (8) ετών µε αποστέρηση των πολιτικών του δικαιωµάτων για τέσσερα (4) έτη και χωρίς η άσκηση της εφέσεως να έχει ανασταλτικό αποτέλεσµα. Ειδικότερα, η πράξη για την οποία κηρύχθηκε ένοχος ο προσφεύγων προβλέπεται και τιµωρείται από τα άρθρα 1, 13 στ', 14, 26 παρ. 1 α, 27, 51, 52, 79, 98, 404 παρ. 3-2α-1 (όπως η παρ. 3 αντικαταστάθηκε από το άρθρο 14 παρ. 8β' ν. 2721/1999 - Α΄ 112/3.6.1999) του Ποινικού Κώδικα. Η ανωτέρω απόφαση του Τριµελούς Εφετείου Κακουργηµάτων Ναυπλίου εκτελέστηκε και ο προσφεύγων φυλακίστηκε στο Κ.Κ. Χαλκίδας από 12.5.2014, εκτίοντας την ποινή καθείρξεως των οκτώ (8) ετών που του επιβλήθηκε. Στη συνέχεια, σύµφωνα µε το Φ. 13.1/Ε.Π. 118/4.8.2014 έγγραφο της Διεύθυνσης Πρωτοβάθµιας Εκπαιδεύσεως Αρκαδίας, ο προσφεύγων από 19.5.2014 εκρατείτο στο Ψυχιατρείο Κρατουµένων Κορυδαλλού, ενώ άσκησε έφεση ενώπιον του Πενταµελούς Εφετείου Κακουργηµάτων Ναυπλίου κατά της ανωτέρω καταδικαστικής αποφάσεως. Εξάλλου, με το ΕΠ 28/1.4.2014 έγγραφο του Εφετείου Ναυπλίου διαβιβάσθηκε στην Διεύθυνση Πρωτοβάθµιας Εκπαιδεύσεως Αρκαδίας ακριβές υπηρεσιακό απόσπασµα της 138/14.3.2014 αποφάσεως του Τριµελούς Εφετείου Κακουργηµάτων Ναυπλίου. Κατόπιν τούτου, με το Φ.13.1./Ε.Π. 38/9.4.2014 παραπεμπτήριο έγγραφο της Διεύθυνσης Π.Ε. Αρκαδίας, ο προσφεύγων παραπέμφθηκε στο Πρωτοβάθμιο Πειθαρχικό Συμβούλιο α) για χαρακτηριστικώς αναξιοπρεπή ή ανάξια για υπάλληλο διαγωγή εντός ή εκτός της υπηρεσίας, καθώς και β) για αδικαιολόγητη αποχή από την εκτέλεση των καθηκόντων, διότι απείχε από τα διδακτικά και υπηρεσιακά του καθήκοντα από τις 14-3-2014 µέχρι και την ηµεροµηνία συντάξεως του παραπεμπτηρίου εγγράφου στις 9-4-2014, χωρίς να υπάρχει καµία ενηµέρωση για τη συνεχή αυτή απουσία του, ενώ δεν υπέβαλε αίτηση χορηγήσεως άδειας απουσίας ούτε αίτηση για την χορήγηση αναρρωτικής άδειας. Το Πρωτοβάθμιο Πειθαρχικό Συμβούλιο, όπως προκύπτει από τα παρατιθέμενα στην προσβαλλόμενη απόφαση, αφού έλαβε υπόψη το σύνολο των στοιχείων του πειθαρχικού φακέλου, το απολογητικό υπόμνημα του προσφεύγοντος και την 138/2014 απόφαση του Τριµελούς Εφετείου Κακουργηµάτων Ναυπλίου έκρινε ότι ο προσφεύγων υπέπεσε στα πειθαρχικά παραπτώµατα α) ενόψει των διαλαμβανόμενων στην ως άνω ποινική απόφαση πραγματικών περιστατικών, της «αναξιοπρεπούς ή ανάρµοστης ή ανάξιας για υπάλληλο συµπεριφοράς εντός ή εκτός υπηρεσίας» κατ' άρθρο 107 παρ. 1 περ. ε του ν. 3528/2007, όπως τροποποιήθηκε από το δεύτερο άρθρο και αντικαταστάθηκε µε το άρθρο 107 παρ. 1 περ. ε του ν. 4057/2012, για τις πράξεις της τοκογλυφίας κατ΄ επάγγελμα κ.λπ, που διαπράχθηκαν στην Τρίπολη Αρκαδίας από το Νοέμβριο 1999 έως το Νοέμβριο 2004 και β) της αδικαιολόγητης αποχής από την εκτέλεση των καθηκόντων, για τις αναφερόµενες στο Φ.13.1./Ε.Π. 38/9.4.2014 παραπεμπτήριο έγγραφο της Διεύθυνσης Π.Ε. Αρκαδίας πράξεις του, και του επέβαλε την ποινή της οριστικής παύσης από την υπηρεσία. Μετά την έκδοση της προσβαλλόμενης πειθαρχικής αποφάσεως και πριν την άσκηση της υπό κρίση προσφυγής δημοσιεύθηκε η 79/2.04.2015 απόφαση του Πενταμελούς Εφετείου Κακουργημάτων Ναυπλίου, κατ΄ έφεση, με την οποία ο προσφεύγων καταδικάσθηκε σε συνολική ποινή φυλάκισης τεσσάρων (4) ετών και αποστέρηση των πολιτικών του δικαιωμάτων επί τέσσερα (4) έτη, για το ποινικό αδίκημα της τοκογλυφίας κατ’ επάγγελμα, κατά συνήθεια και κατ’ εξακολούθηση. Η απόφαση αυτή, όπως προκύπτει από την από 17.08.2016 βεβαίωση του Εφετείου Ναυπλίου (Ποινικού Τμήματος) και το 657/18.08.2016 πιστοποιητικό της Εισαγγελίας του Αρείου Πάγου, κατέστη αμετάκλητη, λόγω μη ασκήσεως κατ’ αυτής ενδίκου μέσου και αιτήσεως αναιρέσεως.

5. Επειδή, στον προϊσχύσαντα Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Νομικών Προσώπων Δημοσίου Δικαίου (ν. 2683/1999, A΄19) ο οποίος είναι, στην προκειμένη περίπτωση, εφαρμοστέος, ως προς τις ουσιαστικές του διατάξεις, ως εκ του χρόνου τέλεσης του αποδοθέντος στον προσφεύγοντα πειθαρχικού αδικήματος της αναξιοπρεπούς ή ανάρμοστης ή ανάξιας συμπεριφοράς για υπάλληλο εντός ή εκτός υπηρεσίας (ΣτΕ 3880/2015, 1053/2012, 2552/2011, κ.ά.), ορίζεται στις διατάξεις των άρθρων 106, 107 και 109 -καθώς και στις ταυτοσήμου περιεχομένου διατάξεις των αντίστοιχων άρθρων 106, 107 και 109 του ν. 3528/2007 (Α΄ 26)- οι οποίες εφαρμόζονται, δυνάμει της διάταξης του άρθρου 53 παρ. 2 του ν. 2721/1999, και στους εκπαιδευτικούς λειτουργούς, τα εξής: (άρθρο 106) «1. Πειθαρχικό παράπτωμα αποτελεί κάθε παράβαση υπαλληλικού καθήκοντος που συντελείται με υπαίτια πράξη ή παράλειψη και μπορεί να καταλογισθεί στον υπάλληλο. 2. Το υπαλληλικό καθήκον προσδιορίζεται τόσο από τις υποχρεώσεις που επιβάλλουν στον υπάλληλο οι κείμενες διατάξεις, οι εντολές και οδηγίες όσο και από τη συμπεριφορά που πρέπει να τηρεί ο υπάλληλος και εκτός της υπηρεσίας ώστε να μη θίγεται το κύρος αυτής. 3. …», (άρθρο 107) «1. Πειθαρχικά παραπτώματα αποτελούν ιδίως: α)…δ) Η αδικαιολόγητη αποχή από την εκτέλεση των καθηκόντων ε) … κα) …»» και στο άρθρο 109 παρ. 2 ότι: «Η ποινή της οριστικής παύσης μπορεί να επιβληθεί μόνο για τα ακόλουθα παραπτώματα: α) … δ) χαρακτηριστικώς αναξιοπρεπή ή ανάξια για υπάλληλο διαγωγή εντός ή εκτός της υπηρεσίας ε)…στ) αδικαιολόγητη αποχή από την εκτέλεση των υπηρεσιακών καθηκόντων πάνω από είκοσι δύο (22) εργάσιμες ημέρες συνεχώς ή πάνω από τριάντα (30) εργάσιμες ημέρες σε διάστημα ενός (1) έτους. ζ) … θ) …». Εξάλλου, στα ανωτέρω άρθρα, μετά την αντικατάστασή τους με το άρθρο δεύτερο του ν. 4057/2012 (Α΄ 54) και πριν την αντικατάστασή τους με τα άρθρα 4 και 6 παρ. 1 του ν. 4325/2015 (Α΄ 47/11.5.2015), ορίζετo στο άρθρο 107 ότι: «1. Πειθαρχικά παραπτώματα είναι: α) ... ε) η αναξιοπρεπής ή ανάρμοστη ή ανάξια για υπάλληλο συμπεριφορά εντός ή εκτός υπηρεσίας, στ) ... ι) η αδικαιολόγητη αποχή από την εκτέλεση των καθηκόντων», στο άρθρο 108 ότι: «1. Αρχές και κανόνες του ποινικού δικαίου και της ποινικής δικονομίας εφαρμόζονται αναλόγως και στο πειθαρχικό δίκαιο, εφόσον δεν αντίκεινται στις ρυθμίσεις του παρόντος νόμου και συνάδουν με τη φύση και το σκοπό της πειθαρχικής διαδικασίας. 2. Εφαρμόζονται ιδίως οι αρχές και οι κανόνες που αφορούν: α) τους λόγους αποκλεισμού της υπαιτιότητας και της ικανότητας προς καταλογισμό, β) τις ελαφρυντικές ή επιβαρυντικές περιστάσεις για την επιμέτρηση της πειθαρχικής ποινής, γ) την έμπρακτη μετάνοια δ) ..., ε) ... στ) το τεκμήριο της αθωότητας του πειθαρχικώς διωκομένου, [...].» και στο άρθρο 109 ότι: «1. Οι πειθαρχικές ποινές που επιβάλλονται στους υπαλλήλους είναι: α) ... και η) η οριστική παύση. 2. Για την επιβολή οποιασδήποτε πειθαρχικής ποινής σε υπάλληλο συνεκτιμώνται οι ιδιαίτερες συνθήκες τέλεσης του παραπτώματος, η εν γένει προσωπικότητα του υπαλλήλου, καθώς και η υπηρεσιακή του εικόνα όπως προκύπτει από το προσωπικό του μητρώο και τηρείται η αρχή της αναλογικότητας. ... .3. …». Περαιτέρω, στο άρθρο έβδομο του ως άνω ν. 4057/2012 ορίζεται ότι: «1. Για τα πειθαρχικά παραπτώματα που τελούνται μετά την έναρξη ισχύος του παρόντος νόμου εφαρμόζονται οι διατάξεις διαδικαστικού χαρακτήρα και οι διατάξεις του ουσιαστικού πειθαρχικού δικαίου και του άρθρου πρώτου του παρόντος νόμου. 2… 3…. 4. Στις εκκρεμείς πειθαρχικές υποθέσεις εφαρμόζονται οι διαδικαστικής φύσεως διατάξεις του παρόντος νόμου.».

6. Επειδή, περαιτέρω, ως προς το ουσιαστικό ζήτημα της παραγραφής του ως άνω πειθαρχικού παραπτώματος εφαρμοστέες ήταν οι διατάξεις του άρθρου 112 του προϊσχύσαντος Υπαλληλικού Κώδικα (ν. 2683/1999), σύμφωνα με τις οποίες «1. Τα Πειθαρχικά παραπτώματα παραγράφονται μετά δύο (2) έτη από την ημέρα που διαπράχτηκαν. Τα Πειθαρχικά παραπτώματα της παρ. 2 του άρθρου 109 παραγράφονται μετά πέντε (5) έτη. 2. Πειθαρχικό παράπτωμα το οποίο αποτελεί και ποινικό αδίκημα, δεν παραγράφεται πριν παραγραφεί το ποινικό αδίκημα. Για τα παραπτώματα αυτά οι πράξεις της ποινικής διαδικασίας διακόπτουν την παραγραφή του πειθαρχικού παραπτώματος. 3. Η κλήση σε απολογία ή η παραπομπή στο υπηρεσιακό συμβούλιο διακόπτουν την παραγραφή. Στις περιπτώσεις αυτές ο συνολικός χρόνος παραγραφής ως την έκδοση της πρωτοβάθμιας πειθαρχικής απόφασης δεν μπορεί να υπερβεί τα τρία (3) έτη και προκειμένου για τα παραπτώματα της παρ. 2 του άρθρου 109, τα επτά (7) έτη. 4…». Όμοιες διατάξεις περί παραγραφής περιέχονταν και στο άρθρο 112 του μεταγενέστερου Υπαλληλικού Κώδικα (ν. 3528/2007), ενώ το ως άνω άρθρο 112, όπως αντικαταστάθηκε με το άρθρο δεύτερο του ν. 4057/2012 και ισχύει, σύμφωνα με τα άρθρα 7ο και 10ο αυτού, από 14.03.2012, αύξησε τα ανωτέρω χρονικά διαστήματα. Περαιτέρω η παραγραφή πειθαρχικού αδικήματος αρχίζει από την ημέρα κατά την οποία ολοκληρώθηκε η συνιστώσα αυτό πράξη ή παράλειψη, στη δε περίπτωση πειθαρχικών αδικημάτων που τελούνται με περισσότερες από μία πράξεις ή παραλείψεις, οι οποίες αποτελούν εκδήλωση και συνέχεια (εξακολούθηση) του ίδιου πειθαρχικού παραπτώματος, ο χρόνος της παραγραφής δεν αρχίζει να υπολογίζεται πριν από την συντέλεση της συνιστώσας το οικείο πειθαρχικό παράπτωμα τελευταίας πράξεως ή παραλείψεως, δηλαδή από το χρονικό σημείο κατά το οποίο έπαυσε να τελείται το κατ’ εξακολούθηση πειθαρχικό αδίκημα (βλ. ΣτΕ 1264/2014, 3585/2013, 1789/2011, 1972/1986).

7. Επειδή, το επίδικο πειθαρχικό παράπτωμα της «χαρακτηριστικώς αναξιοπρεπούς ή ανάξιας για υπάλληλο διαγωγής εντός ή εκτός της υπηρεσίας», όπως αυτό προβλεπόταν, κατά τον κρίσιμο χρόνο τελέσεως αυτού (Νοέμβριο 1999 – Νοέμβριο 2004), από τη διάταξη της παρ. 2 περίπτ. δ΄ του άρθρ. 109 του ν. 2683/1999, στοιχειοθετείται στις αποδοθείσες στον προσφεύγοντα πράξεις, που συνιστούν εξακολούθηση του ίδιου εγκλήματος, και ειδικότερα ότι, στο πλαίσιο δικαιοπραξιών για την παροχή πιστώσεως τόσο κατά την παροχή όσο και κατά την παράταση της προθεσμίας πληρωμής δανείου ή κατά την ανανέωση ή προεξόφληση δανείου, ελάμβανε για τον εαυτό του ωφελήματα που υπερέβαιναν το κατά νόμο θεμιτό ποσοστό τόκου, με σκοπό τον πορισμό εισοδήματος. Για τις αυτές ως άνω πράξεις, οι οποίες αποτελούν κατά νόμο και ποινικό αδίκημα (της τοκογλυφίας κατ’ επάγγελμα, κατά συνήθεια και κατ’ εξακολούθηση και μάλιστα κακούργημα, βλ. άρθρο 1, 13 στ΄, 14, 26 παρ.1α, 27, 51, 52, 79, 98, 404 παρ. 3-2α-1, όπως η παρ. 3 αντικ. από το άρθρο 14 παρ. 8β΄ ν. 2721/1999 ΦΕΚ 112/3.6.1999, του Π.Κ.), ο προσφεύγων έχει καταδικασθεί ήδη αμετακλήτως με την 79/2015 απόφαση του Πενταμελούς Εφετείου Ναυπλίου. Συνεπώς, το εν λόγω πειθαρχικό παράπτωμα δεν παραγράφεται, σύμφωνα με το νόμο (άρθρο 112 παρ. 2 ν. 2683/1999), πριν παρέλθει ο προς παραγραφή των ποινικών αδικημάτων οριζόμενος χρόνος, δηλαδή η 15ετία για τα κακουργήματα (άρθρο 111 παρ. 2 εδ. β΄ ΠΚ), χρονικό διάστημα το οποίο δεν είχε παρέλθει εν προκειμένω από το έτος 2004, που έπαυσε να τελείται το ως άνω αδίκημα, μέχρι το έτος 2015, που εκδόθηκε η προσβαλλόμενη πειθαρχική απόφαση (πρβλ. ΣτΕ 3366/2007, 2174/1999, 1858/1993, 3902/1989). Επομένως, κατ΄ ακολουθίαν των ανωτέρω, το εν λόγω πειθαρχικό παράπτωμα δεν είχε υποπέσει σε παραγραφή και όλοι οι περί του αντιθέτου λόγοι της υπό κρίση προσφυγής πρέπει να απορριφθούν ως αβάσιμοι. Ειδικότερα, ενόψει του ότι, κατά τα ανωτέρω, οι πράξεις που συνιστούν την εν προκειμένω επιλήψιμη πειθαρχικώς συμπεριφορά του προσφεύγοντος συμπίπτουν με τις πράξεις οι οποίες στοιχειοθετούν το ποινικό αδίκημα της τοκογλυφίας, είναι αβάσιμα και απορριπτέα τα προβαλλόμενα ότι το αποδοθέν στον προσφεύγοντα πειθαρχικό παράπτωμα της χαρακτηριστικώς αναξιοπρεπούς ή ανάξιας για υπάλληλο διαγωγής εντός ή εκτός της υπηρεσίας έχει υποπέσει στην πενταετή παραγραφή κατά την παρ. 1 εδ.α του άρθρου 112 του ν. 3528/2007, καθόσον, κατ’ αυτόν, δεν εφαρμόζεται εν προκειμένω η περί παραγραφής του ποινικού αδικήματος διάταξη της παρ. 2 του ως άνω άρθρου, διότι το εν λόγω πειθαρχικό παράπτωμα δεν συνιστά και ποινικό αδίκημα κατά τον Ποινικό Κώδικα, αντιστοίχως δε το ποινικό αδίκημα της τοκογλυφίας δεν περιλαμβάνεται στα κατά το άρθρο 107 του ν.3528/2007 – όπως έχει τροποποιηθεί με το ν.4057/2012 - απαριθμούμενα περιοριστικώς πειθαρχικά αδικήματα. Υπό την εκδοχή δε ότι ο λόγος αυτός προβάλλεται υπό την έννοια ότι στην εν λόγω διάταξη του Υπαλληλικού Κώδικα δεν ορίζονται σαφώς τα στοιχεία της αντικειμενικής υπόστασης της χαρακτηριστικώς αναξίας κ.λπ συμπεριφοράς που συνιστούν και το ποινικό αδίκημα της τοκογλυφίας, πρέπει επίσης να απορριφθεί, διότι η διάταξη του άρθρου 7 παρ. 1 του Συντάγματος, κατά το μέρος που ορίζει ότι το ποινικό αδίκημα πρέπει να προσδιορίζεται σαφώς κατά την αντικειμενική του υπόσταση στον ποινικό νόμο, δεν εφαρμόζεται στα πειθαρχικά αδικήματα των υπαλλήλων του Δημοσίου (ΣτΕ 2577/2014, πρβλ. Σ.τ.Ε. 812/2004, 1628/1999, 2322/1983, 1820/1950, 387/1938, 1007/1936, 645/1935 κ.ά.). Τούτο, διότι το πειθαρχικό αδίκημα, συνδεόμενο, αμέσως ή εμμέσως, με το υπαλληλικό καθήκον, δηλαδή με την εν γένει διαγωγή που πρέπει να τηρεί ο υπάλληλος εντός ή εκτός της υπηρεσίας, αφετέρου δε με το κύρος και τη λειτουργία της δημόσιας υπηρεσίας, δεν είναι δυνατόν να προσδιοριστεί επακριβώς και εξαντλητικά εκ των προτέρων, αφού συμπεριφορά του υπαλλήλου αντίθετη με το υπηρεσιακό καθήκον και βλαπτική για τη δημόσια υπηρεσία είναι δυνατόν να εκδηλωθεί με πολλές και ποικίλες μορφές, τις οποίες δεν είναι δυνατόν να προβλέψει εκ των προτέρων ο νομοθέτης (πρβλ. ΣτΕ 4662/2012 σκ. 12-13 Ολ., 2666/2017, 1600/2015, 1680/2007, 296/2006, 116, 812/2004, 1628/1999, 2322/1983).

8. Επειδή, ο λόγος ότι, κατά παράβαση της παρ. 3 του άρθρου 139 και της περ. δ της παρ. 2 του άρθρου 140 του ν.3528/2007, στην προσβαλλόμενη απόφαση δεν αναφέρονται τα πραγματικά περιστατικά που συνιστούν την αντικειμενική και υποκειμενική υπόσταση του πειθαρχικού παραπτώματος της αναξιοπρεπούς ή ανάρμοστης ή ανάξιας συμπεριφοράς του προσφεύγοντος, είναι αβάσιμος και απορριπτέος, δεδομένου ότι, στην απόφαση αυτή, όπως προεκτέθηκε, παρατίθενται τα πραγματικά περιστατικά, όπως περιγράφονται ειδικότερα στην 138/2014 απόφαση του Τριµελούς Εφετείου Κακουργηµάτων Ναυπλίου.

9. Επειδή, το Συμβούλιο της Επικρατείας, όταν δικάζει επί υπαλληλικής προσφυγής, εξετάζει την υπόθεση εξ υπαρχής κατά το νόμο και την ουσία, έχει δε την εξουσία να προβαίνει σε νέα εκτίμηση και αξιολόγηση του αποδεικτικού υλικού και των στοιχείων του φακέλου, εκτός αν δεσμεύεται να δεχθεί την ύπαρξη πραγματικού γεγονότος όπως διαπιστώθηκε από αμετάκλητη ποινική απόφαση ή αμετάκλητο βούλευμα (ΣτΕ 1650/2016 σκ. 7, 2593/2013 σκ. 4, 4311/2012 σκ. 3 κ.ά.). Περαιτέρω, το Συμβούλιο της Επικρατείας προβαίνει στον ορθό νομικό χαρακτηρισμό των πράξεων που αποδίδονται στον πειθαρχικώς διωκόμενο ως πειθαρχικών παραπτωμάτων και στην υπαγωγή τους στον προσήκοντα κανόνα δικαίου και εκφέρει ιδία ουσιαστική κρίση σχετικά με την τέλεση των πειθαρχικών παραπτωμάτων, τη σοβαρότητά τους ενόψει και των συνθηκών υπό τις οποίες ετελέσθησαν, καθώς και την επιμέτρηση της πειθαρχικής ποινής, κατ’ εκτίμηση όλων των στοιχείων του φακέλου της πειθαρχικής υπόθεσης (ΣτΕ 136/2016 σκ. 7, 3473/2014 σκ. 5 κ.ά.), αλλά και της εν γένει υπηρεσιακής εικόνας του υπαλλήλου καθ’ όλη τη σταδιοδρομία του (ΣτΕ 226/2016 σκ. 9, 3227/2015 σκ. 11, 2166/2011 σκ. 9 κ.ά.). Κατά συνέπεια, είναι απορριπτέοι, ως αλυσιτελώς προβαλλόμενοι, οι λόγοι της προσφυγής περί ελλείψεως αιτιολογίας της προσβαλλόμενης απόφασης και περί παραβίασης του τεκμηρίου αθωότητας και της αρχής της διακρίσεως των εξουσιών, καθόσον η διοίκηση, με την έκδοση της προσβαλλόμενης, απεφάνθη επί της ενοχής του προσφεύγοντος πριν από την έκδοση αμετάκλητης δικαστικής αποφάσεως από τα ποινικά δικαστήρια (βλ. ΣτΕ 167, 2503, 3351/2015, 1189/2012, 2166/2011.

10. Επειδή, στο άρθρο 114 του Υ.Κ. (ν. 3528/2007), όπως ισχύει, μετά την αντικατάστασή του από το άρθρο δεύτερο του ν. 4057/2012 και το άρθρο 19 του ν. 4210/2013 (Α΄ 254/21.11.2013), το οποίο εφαρμόζεται εν προκειμένω, ως εκ του χρόνου διενέργειας της πειθαρχικής διαδικασίας (πρβλ. ΣτΕ 153/2016, 1264/2014) ορίζονται τα εξής: «1. Η πειθαρχική διαδικασία είναι αυτοτελής και ανεξάρτητη από την ποινική ή άλλη δίκη. 2. Η ποινική δίκη δεν αναστέλλει την πειθαρχική διαδικασία. Το πειθαρχικό όργανο όμως μπορεί με απόφασή του, η οποία είναι ελευθέρως ανακλητή, να διατάξει, για εξαιρετικούς λόγους, την αναστολή της πειθαρχικής διαδικασίας, η οποία δεν πρέπει να υπερβαίνει το ένα (1) έτος ... 3. Το πειθαρχικό όργανο δεσμεύεται από την κρίση που περιέχεται σε αμετάκλητη απόφαση ποινικού δικαστηρίου ή σε αμετάκλητο απαλλακτικό βούλευμα, μόνο ως προς την ύπαρξη ή την ανυπαρξία πραγματικών περιστατικών που στοιχειοθετούν την αντικειμενική υπόσταση πειθαρχικού παραπτώματος. 4. ...». Από τις ανωτέρω διατάξεις συνάγεται ότι η πειθαρχική διαδικασία είναι αυτοτελής και ανεξάρτητη από την ποινική ή άλλη δίκη, η δε ποινική δίκη δεν αναστέλλει την πειθαρχική διαδικασία, ενώ το πειθαρχικό όργανο δεν έχει υποχρέωση, αλλά απλή ευχέρεια να αναστείλει προσωρινά και για εξαιρετικούς λόγους την πειθαρχική διαδικασία (ΣτΕ 153/2016, 1264/2014, 3971/2010 κ.ά.). Συνεπώς, το Πρωτοβάθμιο Πειθαρχικό Συμβούλιο, στην προκειμένη περίπτωση, δεν είχε υποχρέωση να αναστείλει την πειθαρχική διαδικασία μέχρι περατώσεως της ποινικής, που εκκρεμούσε εις βάρος του προσφεύγοντος, αλλά μπορούσε να προχωρήσει στην εκδίκαση της πειθαρχικής υποθέσεως και στην έκδοση σχετικής οριστικής αποφάσεως, όπως και έπραξε, είναι δε απορριπτέα τα περί του αντιθέτου προβαλλόμενα. Τέλος, ενόψει των ανωτέρω, δεν τίθεται θέμα παραβιάσεως του άρθρου 6 παρ. 1 και 2 της Ευρωπαϊκής Σύμβασης για τα Ανθρώπινα Δικαιώματα και του άρθρου 14 παρ. 1 του Διεθνούς Συμφώνου για τα Ατομικά και Πολιτικά Δικαιώματα, όπως αβασίμως υποστηρίζει ο προσφεύγων.

11. Επειδή, όπως προαναφέρθηκε, ήδη έχει εκδοθεί η αμετάκλητη καταδικαστική απόφαση του Πενταμελούς Εφετείου Κακουργημάτων Ναυπλίου (79/2015), με την οποία, ειδικότερα, έγιναν δεκτά τα εξής: «…Στην Τρίπολη Αρκαδίας, κατά το χρονικό διάστημα από το Νοέμβριο του έτους 1999 έως το Νοέμβριο του έτους 2004, με περισσότερες από μια πράξεις, που συνιστούν εξακολούθηση του ίδιου εγκλήματος, στο πλαίσιο δικαιοπραξιών για την παροχή πιστώσεως, τόσο κατά την παροχή, όσο και κατά την παράταση της προθεσμίας πληρωμής δανείου ή κατά την ανανέωση ή προεξόφληση δανείου, έλαβε για τον εαυτό του ωφελήματα που υπερέβαιναν το κατά νόμο θεμιτό ποσοστό τόκου. Την τελευταία αυτή αξιόποινη πράξη της τοκογλυφίας τέλεσε ο προσφεύγων κατ’ επάγγελμα, κατ’ εξακολούθηση και κατά συνήθεια και τούτο αποδείχθηκε από τα ακόλουθα πραγματικά περιστατικά: α) από τον πολυετή και με μεγάλη συχνότητα δανεισμό του εγκαλούντος, Σπυρίδωνος Μπράτσου, αν και ο προσφεύγων γνώριζε ότι αυτός αντιμετώπιζε πρόβλημα ρευστότητας με την επιχείρησή του, παρ’ όλα αυτά αναλάμβανε μεγάλο οικονομικό κίνδυνο και χωρίς, όπως υποστήριξε, να προβαίνει σε έλεγχο των περιουσιακών στοιχείων των οφειλετών του προς εξασφάλισή του, β) από τη μέθοδο και την οργάνωση που είχε ο προσφεύγων δρώντας στο πλαίσιο όχι μια συγκυριακής εγκληματικής συμπεριφοράς, αλλά ενός οργανωμένου σχεδιασμού διαρκούς επαναλήψεως τοκογλυφικών πράξεων, αφού για τα χρηματικά ποσά που δάνειζε ελάμβανε μεταχρονολογημένες επιταγές ενσωματώνοντας σ’ αυτές υπέρογκα ποσά, αντιστοιχούντα σε παράνομους τόκους και δεν αρκούνταν σε απλή σύμβαση δανείου». Από τα ανωτέρω, το Πενταμελές Εφετείο «συνήγαγε το συμπέρασμα και τη δικανική πεποίθηση ότι το κέρδος, ο πορισμός εισοδήματος (επιπλέον της εργασίας του ως εκπαιδευτικού) από τους παράνομους τόκους, ο γρήγορος και εύκολος πλουτισμός ως στοιχείο πλέον της προσωπικότητας του προσφεύγοντος, η συγκρότηση της οποίας προκύπτει και διαφαίνεται από τον τρόπο δράσης του που ρέπει προς την τέλεση αξιόποινων πράξεων, ακόμη και εντός του χώρου του σχολείου, ήταν το κίνητρο που αντιστάθμιζε την υψηλή επικινδυνότητα να χαθεί μέρος των δανεισθέντων χρημάτων (βλ. σελ. 60 κ επ.)… Τα ως άνω πραγματικά περιστατικά αποδείχθηκαν ιδίως από ένορκες καταθέσεις των εξετασθέντων μαρτύρων στο ακροατήριο του πρωτοβάθμιου και του δευτεροβάθμιου δικαστηρίου, καθώς επίσης συνομολογήθηκαν και από τον ίδιο τον προσφεύγοντα με γραπτό σημείωμα που καταχωρήθηκε στα πρακτικά, αλλά και κατά την απολογία του».

12. Επειδή, ενόψει των ανωτέρω, το Δικαστήριο, εξετάζοντας την υπόθεση κατά νόμο και ουσία (ΣτΕ 1251/2008, 2601/2010) και δεσμευόμενο από την ως άνω αμετάκλητη κρίση της απόφασης του ποινικού δικαστηρίου, ως προς την ύπαρξη των πραγματικών περιστατικών, τα οποία ταυτίζονται πλήρως με αυτά που στοιχειοθετούν την αντικειμενική υπόσταση του πειθαρχικού παραπτώματος, το οποίο αποδόθηκε στον προσφεύγοντα, δέχεται ότι ο προσφεύγων, κατά το προαναφερόμενο χρονικό διάστημα, με περισσότερες από μια πράξεις, στο πλαίσιο δικαιοπραξιών για την παροχή πιστώσεως, έλαβε για τον εαυτό του ωφελήματα που υπερέβαιναν το κατά νόμο θεμιτό ποσοστό τόκου, διαπράττοντας την αξιόποινη πράξη της τοκογλυφίας κατ’ επάγγελμα, κατ’ εξακολούθηση και κατά συνήθεια. Με τις πράξεις αυτές ο προσφεύγων υπέπεσε, κατ΄ ορθό νομικό χαρακτηρισμό, στο προβλεπόμενο από τη διάταξη της παρ. 2 περίπτ. δ΄ του άρθρ. 109 του ν. 2683/1999 πειθαρχικό παράπτωμα της «χαρακτηριστικώς αναξιοπρεπούς ή ανάξιας για υπάλληλο διαγωγής εντός ή εκτός της υπηρεσίας», όπως αυτό προβλεπόταν, κατά τον κρίσιμο χρόνο τελέσεως αυτού (Νοέμβριο 1999 – Νοέμβριο 2004). Ενόψει δε του βαθμού της υπαιτιότητάς του, των συνθηκών τελέσεως του παραπτώματος αυτού (ακόμη και εντός του χώρου του σχολείου), καθώς και λαμβανομένης υπόψη της όλης υπηρεσιακής του εικόνας, όπως αυτή προκύπτει από το υπηρεσιακό του μητρώο, παρίσταται εύλογη και προσήκουσα η επιβληθείσα σε αυτόν πειθαρχική ποινή της οριστικής παύσης. Οι περί του αντιθέτου προβαλλόμενοι με την υπό κρίση προσφυγή λόγοι πρέπει, επομένως, να απορριφθούν ως αβάσιμοι, ενώ ως απαράδεκτοι πρέπει να απορριφθούν οι ισχυρισμοί που προβάλλονται το πρώτον με το από 21.12.2016 υπόμνημα. Κατόπιν των ανωτέρω, αφού η επιβληθείσα ποινή της οριστικής παύσης στηρίζεται επαρκώς στο ως άνω πειθαρχικό παράπτωμα, είναι αλυσιτελής η έρευνα ως προς τη διάπραξη του έτερου πειθαρχικού παραπτώματος της αδικαιολόγητης αποχής από την εκτέλεση των καθηκόντων, που επίσης αποδόθηκε στον προσφεύγοντα με την προσβαλλόμενη πράξη (πρβλ. ΣτΕ 3897/2013, 2712/2010, 2138/2008, 1758/2007).

13. Επειδή, κατ΄ ακολουθίαν των ανωτέρω, η κρινόμενη προσφυγή πρέπει να απορριφθεί.

Δ ι ά τ α ύ τ α

Απορρίπτει την προσφυγή.

Διατάσσει την κατάπτωση του παραβόλου.

Επιβάλλει στον προσφεύγοντα τη δικαστική δαπάνη του Δημοσίου, που ανέρχεται σε τετρακόσια εξήντα (460) ευρώ.

Η διάσκεψη έγινε στην Αθήνα στις 28 Φεβρουαρίου 2017 και στις 25 Οκτωβρίου 2017.

Ο Προεδρεύων ΣύμβουλοςΟ Γραμματέας

Δ. ΣκαλτσούνηςΝ. Βασιλόπουλος

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2018.

Ο Προεδρεύων ΑντιπρόεδροςΗ Γραμματέας του Γ´ Τμήματος

Δ. ΣκαλτσούνηςΔ. Τετράδη

./.
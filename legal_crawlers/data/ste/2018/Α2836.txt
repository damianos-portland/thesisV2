Α2836/2018
Στ' Τμήμα
Απόφαση
31/12/2018
Αίτηση αναιρέσεως
Ε456/2018
Πενταμελής
ECLI:EL:COS:2018:1231A2836.18E456
******
******

Ε.Μ.(m)

Αριθμός 2836/2018

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Στ΄

Συνεδρίασε δημόσια στο ακροατήριό του στις 17 Σεπτεμβρίου 2018, με την εξής σύνθεση: Δ. Αλεξανδρής, Σύμβουλος της Επικρατείας, Προεδρεύων, ελλείποντος Προέδρου του Τμήματος, Αντ. Χλαμπέα, Ιω. Σπερελάκης, Σύμβουλοι, Στ. Λαμπροπούλου, Π. Χαλιούλιας, Πάρεδροι. Γραμματέας η Αγγ. Χριστοδούλου.

Για να δικάσει την από 20 Δεκεμβρίου 2017 αίτηση:

του Ά.. Κ. του Α.., κατοίκου Κοινότητας Αφύτου Κασσάνδρας Χαλκιδικής, ο οποίος δεν παρέστη, αλλά εμφανίσθηκε στο ακροατήριο και δήλωσε ότι εγκρίνει την άσκηση του ενδίκου μέσου,

κατά του Υπουργού Οικονομικών, ο οποίος παρέστη με την Φωτεινή Δεδούση, Πάρεδρο του Νομικού Συμβουλίου του Κράτους, η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της.

Με την αίτηση αυτή ο αναιρεσείων επιδιώκει να αναιρεθεί η υπ’ αριθ. 1264/2017 απόφαση του Διοικητικού Εφετείου Θεσσαλονίκης.

Η εκδίκαση άρχισε με την ανάγνωση της εκθέσεως του εισηγητή, Συμβούλου Ιω. Σπερελάκη.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινομένης αιτήσεως δεν απαιτείται καταβολή παραβόλου, διότι ο αναιρεσείων έχει απαλλαγεί από την καταβολή του με την 40/2012 πράξη της Προέδρου του Α΄ Τμήματος του Διοικητικού Εφετείου Θεσσαλονίκης, η οποία εξακολουθεί να ισχύει και στην κατ’ αναίρεση δίκη ενώπιον του Συμβουλίου της Επικρατείας σύμφωνα με το άρθρο 198 του Κώδικα Πολιτικής Δικονομίας, το οποίο εφαρμόζεται εν προκειμένω δυνάμει του άρθρου 40 του π.δ/τος 18/1989, (Α΄ 8) (βλ. ΣτΕ 2718/2008, 478/2004).

2. Επειδή, με την κρινόμενη αίτηση ζητείται η αναίρεση της 1264/2017 αποφάσεως του Διοικητικού Εφετείου Θεσσαλονίκης με την οποία συνεκδικάστηκαν αντίθετες εφέσεις των διαδίκων, μετά την έκδοση της 312/2015 προδικαστικής αποφάσεως του ιδίου Δικαστηρίου, έγιναν εν μέρει δεκτές οι εφέσεις τους, μεταρρυθμίστηκε η 3017/2011 απόφαση του Τριμελούς Διοικητικού Πρωτοδικείου Θεσσαλονίκης και υποχρεώθηκε το αναιρεσίβλητο να καταβάλει στον αναιρεσείοντα το συνολικό ποσό των 11.994 ευρώ νομιμοτόκως από την επίδοση της αγωγής του (28.9.2010). Με την πρωτόδικη απόφαση είχε γίνει εν μέρει δεκτή η αγωγή του αναιρεσείοντος και είχε υποχρεωθεί το αναιρεσίβλητο να του καταβάλει νομιμοτόκως το ποσό των 34.726,60 ευρώ συνολικώς, αντί του ποσού των 57.772 ευρώ που είχε αιτηθεί, ως αποζημίωση για την περιουσιακή ζημία που υπέστη λόγω της αρνήσεως των οργάνων του αναιρεσιβλήτου να του καταβάλουν τις αποδοχές του χρονικού διαστήματος από 11.12.2008 έως 31.5.2010, καθώς και για χρηματική ικανοποίηση λόγω ηθικής βλάβης.

3. Επειδή, με την παράγραφο 3 του άρθρου 53 του π.δ.τος 18/1989 (Α΄ 8), όπως αντικαταστάθηκε με το άρθρο 12 παρ. 1 του ν. 3900/2010 (Α΄ 213) και, περαιτέρω, με το άρθρο 15 παρ. 2 του ν. 4446/2016 (Α΄ 240/22.12.2016) -η ισχύς του οποίου άρχισε, σύμφωνα με το άρθρο 32 του νόμου αυτού, από τη δημοσίευση του νόμου στην Εφημερίδα της Κυβερνήσεως- (και το οποίο, κατ’ ουσίαν, προσέθεσε εδάφιο β΄ στην ως άνω διάταξη της παραγράφου 3 του άρθρου 53 [βλ. ΣτΕ 329/2017, 2260/2016 εν Συμβουλίω]), ορίζονται τα εξής: «3. Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. Το απαράδεκτο του προηγούμενου εδαφίου καλύπτεται, εάν μέχρι την πρώτη συζήτηση της υπόθεσης περιέλθει εγγράφως σε γνώση του δικαστηρίου με πρωτοβουλία του διαδίκου, ακόμη και αν δεν γίνεται επίκλησή της στο εισαγωγικό δικόγραφο, απόφαση του Συμβουλίου της Επικρατείας ή άλλου ανωτάτου δικαστηρίου είτε ανέκκλητη απόφαση διοικητικού δικαστηρίου, που είναι αντίθετη προς την προσβαλλόμενη απόφαση». Περαιτέρω, στη διάταξη της παραγράφου 4 του ως άνω άρθρου 53 του π.δ/τος 18/1989, όπως αντικαταστάθηκε με το άρθρο 12 παρ. 1 του ν. 3900/2010, ορίζονται τα εξής: «4. Δεν επιτρέπεται η άσκηση αίτησης αναιρέσεως όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ, εκτός αν προσβάλλονται αποφάσεις που εκδίδονται επί προσφυγών ουσίας, εφόσον αφορούν περιοδικές παροχές ή τη θεμελίωση του δικαιώματος σε σύνταξη ή τη θεμελίωση του δικαιώματος σε εφάπαξ παροχή και τον καθορισμό του ύψους της…».

4. Επειδή, κατά την έννοια των ως άνω διατάξεων, προκειμένου να κριθεί παραδεκτή αίτηση αναιρέσεως, απαιτείται η συνδρομή των προϋποθέσεων αμφοτέρων των παραγράφων 3 και 4 του άρθρου 53 του π.δ/τος 18/1989 (βλ. ΣτΕ 1365/2017 7μ., 435/2017, 1873/2012 7μ., κ.ά.). Ειδικότερα, κατά την έννοια της πρώτης των ανωτέρω διατάξεων, ο αναιρεσείων βαρύνεται, επί ποινή ολικού ή μερικού απαραδέκτου της αιτήσεως του, να τεκμηριώσει με ειδικούς και συγκεκριμένους ισχυρισμούς που περιλαμβάνει στο εισαγωγικό δικόγραφο ότι με καθέναν από τους προβαλλόμενους λόγους τίθεται συγκεκριμένο, κρίσιμο για την επίλυση της διαφοράς, νομικό ζήτημα, ήτοι ζήτημα ερμηνείας διατάξεως νόμου ή γενικής αρχής του ουσιαστικού ή δικονομικού δικαίου, που κρίθηκε με την αναιρεσιβαλλόμενη απόφαση και επί του οποίου είτε δεν υπάρχει νομολογία του Συμβουλίου της Επικρατείας, είτε οι σχετικές κρίσεις και παραδοχές της αναιρεσιβαλλόμενης αποφάσεως έρχονται σε αντίθεση με μη ανατραπείσα νομολογία του Συμβουλίου της Επικρατείας ή άλλου ανωτάτου δικαστηρίου ή, ελλείψει αυτών, προς ανέκκλητη απόφαση διοικητικού δικαστηρίου, ως τέτοια δε νομολογία νοείται η διαμορφωθείσα επί αυτού τούτου του κρίσιμου νομικού ζητήματος και όχι επί ανάλογου ή παρόμοιου (βλ. ΣτΕ 1365/2017 7μ., 435/2017, 4163/2012 7μ., κ.ά.). Εξάλλου, σε περίπτωση προβολής εκ μέρους του αναιρεσείοντος ισχυρισμού περί ελλείψεως νομολογίας του Συμβουλίου της Επικρατείας, θα πρέπει η έλλειψη αυτή να μην αναφέρεται σε ζητήματα αιτιολογίας συνδεόμενα με το πραγματικό της κρινόμενης υποθέσεως, αλλά να αφορά αποκλειστικώς στην ερμηνεία διατάξεως νόμου ή γενικής αρχής, δυναμένης να έχει γενικότερη εφαρμογή, ανεξαρτήτως εάν αυτή η ερμηνεία διατυπώνεται στην μείζονα ή στην ελάσσονα πρόταση του δικανικού συλλογισμού της αναιρεσιβαλλομένης (ΣτΕ 749/2018, 2345/2017, 123/2016, 1577/2015).

5. Επειδή, ο Κώδικας Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ., που κυρώθηκε με το άρθρο πρώτο του ν. 3528/2007 (Α΄ 26) και άρχισε να ισχύει την 9η.2.2007 ορίζει στο άρθρο 25 ότι: «1. Ο υπάλληλος είναι υπεύθυνος για την εκτέλεση των καθηκόντων του και τη νομιμότητα των υπηρεσιακών του ενεργειών. 2. Ο υπάλληλος οφείλει να υπακούει στις διαταγές των προϊσταμένων του. Όταν, όμως, εκτελεί διαταγή, την οποία θεωρεί παράνομη, οφείλει, πριν την εκτέλεση, να αναφέρει εγγράφως την αντίθετη γνώμη του και να εκτελέσει τη διαταγή χωρίς υπαίτια καθυστέρηση… 3. Αν η διαταγή είναι προδήλως αντισυνταγματική ή παράνομη, ο υπάλληλος οφείλει να μην την εκτελέσει και να το αναφέρει χωρίς αναβολή…». Περαιτέρω, ο ίδιος ως άνω Κώδικας ορίζει στο άρθρο 41 ότι: “1. Ο υπάλληλος έχει δικαίωμα σε μισθό. Ο μισθός καθορίζεται σε μηνιαία βάση και έχει σκοπό την αξιοπρεπή διαβίωση του υπαλλήλου. 2. ... 3. Η αξίωση του υπαλλήλου για το μισθό αρχίζει από την ανάληψη υπηρεσίας. 4. Προκειμένου περί υπαλλήλου, ο οποίος επανέρχεται από την κατάσταση της διαθεσιμότητας ή της αργίας στα καθήκοντά του, η αξίωση για πλήρη μισθό αρχίζει από την επανάληψη των καθηκόντων του. 5. Η αξίωση του υπαλλήλου για μισθό παύει με τη λύση της υπαλληλικής σχέσης...”, στο άρθρο 42 ότι “Ο μισθός προκαταβάλλεται στην αρχή κάθε δεκαπενθημέρου...” και στο άρθρο 43 ότι “1. Δεν οφείλεται μισθός όταν ο υπάλληλος από υπαιτιότητά του δεν παρέσχε υπηρεσία καθόλου ή εν μέρει. 2. Η περικοπή του μισθού στις περιπτώσεις της παρ.1 ενεργείται με πράξη του αρμόδιου για την εκκαθάριση και πληρωμή των δαπανών οργάνου, το οποίο οφείλει να ειδοποιήσει ο προϊστάμενος της υπηρεσίας προσωπικού ή της υπηρεσίας στην οποία υπηρετεί ο υπάλληλος. Κατά την πράξης αυτής, η οποία κοινοποιείται με απόδειξη στον υπάλληλο, επιτρέπεται προσφυγή στο υπηρεσιακό συμβούλιο μέσα σε δέκα (10) ημέρες από την κοινοποίηση. Η άσκηση της προσφυγής δεν έχει ανασταλτικό αποτέλεσμα».

6. Επειδή, από τις προαναφερόμενες διατάξεις των άρθρων 25 παρ. 1, 2 και 3, 41 παρ. 1, 3 4 και 5, 42 και 43 παρ. 1 και 2 του ν. 3528/2007, συνάγεται ότι νόμιμη βάση αγωγής δημοσίου υπαλλήλου ο οποίος διεκδικεί αποδοχές από το Δημόσιο, είναι η απόδειξη του γεγονότος ότι αυτός παρέσχε τις αντίστοιχες υπηρεσίες στο Δημόσιο ή πάντως ότι παρακωλύθηκε ανυπαιτίως στην παροχή των υπηρεσιών του αυτών, τις οποίες αυτός προσφέρθηκε να παράσχει. Όταν, επομένως, ο δημόσιος υπάλληλος δεν αποδεικνύει προσηκόντως το γεγονός αυτό, η αγωγή του είναι προεχόντως απορριπτέα για το λόγο αυτό, ανεξάρτητα από τη νομιμότητα διοικητικών πράξεων σχετικών με την τοποθέτησή του ή την μετάθεσή του στην Υπηρεσία ή με τη διακοπή χορηγήσεως των αποδοχών του (πρβλ. υπό το προϊσχύον νομοθετικό καθεστώς του π.δ/τος 611/1977 και του ν. 2683/1999, ΣτΕ 3701/2014, 3633/2012).

7. Επειδή, εν προκειμένω, από την αναιρεσιβαλλόμενη απόφαση προκύπτουν τα εξής: Ο αναιρεσείων διορίστηκε στις 31.8.2004 ως δόκιμος εκπαιδευτικός του κλάδου ΠΕ 04.01 - Φυσικός στην περιοχή Γ΄ Ροδόπης και ακολούθως με την 41938 Α/Δ2/25.4.2005 απόφαση του Υπουργού Εθνικής Παιδείας και Θρησκευμάτων μετατέθηκε στην περιοχή Γ΄ Χαλκιδικής από 1.7.2005, όπου τοποθετήθηκε με την 5650/2.9.2005 απόφαση του Διευθυντή της Β΄θμιας Εκπαίδευσης Χαλκιδικής βάσει της 14/31.8.2005 πράξεως του ΠΥΣΔΕ στο Γυμνάσιο Ορμύλιας Ν. Χαλκιδικής. Κατά το διδακτικό έτος 2006-2007, με την 6496/14.9.2006 απόφαση του Διευθυντή της ως άνω Διευθύνσεως, εκδοθείσα βάσει της 17/29.8.2006 αποφάσεως του ΠΥΣΔΕ Χαλκιδικής, τοποθετήθηκε προσωρινώς στο ΓΕΛ Κασσάνδρας Χαλκιδικής, όπου ανέλαβε υπηρεσία από 26.9.2006. Ακολούθως, μετά από διαμαρτυρίες του συλλόγου γονέων και κηδεμόνων ο αναιρεσείων με το 7454/11.10.2006 έγγραφο της Δ/νσης Β΄θμιας Εκπαίδευσης Ν. Χαλκιδικής διατέθηκε εξ ολοκλήρου από 12.10.2006 στο ΕΚΦΕ Πολυγύρου Χαλκιδικής, χωρίς όμως να παρουσιαστεί και να αναλάβει υπηρεσία. Ως εκ τούτου, κινήθηκε σε βάρος του πειθαρχική δίωξη, που κατέληξε σε καταδίκη του για το πειθαρχικό παράπτωμα της αδικαιολόγητης απουσίας από την εκτέλεση των υπηρεσιακών του καθηκόντων για χρονικό διάστημα πάνω από 22 συνεχείς εργάσιμες ημέρες (από 12.10.2006 έως 29.1.2007) και την επιβολή σε βάρος του της πειθαρχικής ποινής της προσωρινής παύσεως των πέντε (5) μηνών (απόφαση 19/27.6.2007 του ΠΥΣΔΕ Ν. Χαλκιδικής) και τελικώς των έξι (6) μηνών με πλήρη στέρηση των αποδοχών του (απόφαση 255/4.12.2007 του Δευτεροβάθμιου Πειθαρχικού Συμβουλίου του Υπουργείου Εσωτερικών). Η απόφαση αυτή κοινοποιήθηκε στον αναιρεσείοντα στις 12.2.2008 με το 204/20.1.2008 έγγραφο του ως άνω Συμβουλίου, καθώς και το 1391/11.2.2008 έγγραφο της Διεύθυνσης Β΄θμιας Εκπαίδευσης Ν. Χαλκιδικής, με το οποίο γνωστοποιήθηκε σ΄ αυτόν ότι η εκτέλεση της ποινής που άρχισε από 1.11.2007 (ημερομηνία κοινοποιήσεως του 8696/9.10.2007 εγγράφου της Διεύθυνσης Β΄θμιας Εκπαίδευσης), έληγε στις 30.4.2008 και όφειλε την 1.5.2008 να παρουσιαστεί και να αναλάβει υπηρεσία ως ευρισκόμενος στη διάθεση της Γ΄ περιοχής του ΠΥΣΔΕ. Αυτός, όμως, δεν παρουσιάστηκε στη Διεύθυνση Β΄θμιας Εκπαίδευσης για να αναλάβει υπηρεσία, για τούτο: α) με το 5656/4.6.2008 έγγραφο του Διευθυντή Β΄θμιας Εκπαίδευσης Ν. Χαλκιδικής κινήθηκε σε βάρος του εκ νέου πειθαρχική διαδικασία για το πειθαρχικό παράπτωμα της αδικαιολόγητης αποχής από την εκτέλεση των υπηρεσιακών του καθηκόντων, πάνω από 22 εργάσιμες ημέρες συνεχώς και συγκεκριμένα από 2.5.2008 έως 4.6.2008, η οποία κατέληξε σε τιμωρία του με την ποινή της προσωρινής παύσεως 6 μηνών και πλήρη στέρηση των αποδοχών του (απόφαση ΠΥΣΔΕ 34/10-11-2008) και β) με την 12079/30.11.2009 απόφαση του αυτού ως άνω Διευθυντή της Β΄θμιας Εκπαίδευσης Ν. Χαλκιδικής παραπέμφθηκε στο αρμόδιο Πειθαρχικό Συμβούλιο (ΠΥΣΔΕ Ν. Χαλκιδικής), για το πειθαρχικό παράπτωμα της αδικαιολόγητης αποχής από την εκτέλεση των υπηρεσιακών του καθηκόντων, πάνω από 22 εργάσιμες ημέρες, συνεχώς, ήτοι από 5.6.2008 έως 30.11.2009. Εν τω μεταξύ, με το υπ’ αριθμ. πρωτ. 2523/11.3.2008 έγγραφό του προς την Διεύθυνση Β΄ θμιας Εκπαίδευσης Ν. Χαλκιδικής και προς το ΠΥΣΔΕ Πολυγύρου ο αναιρεσείων, στρεφόμενος κατά της 255/4.12.2007 αποφάσεως του Δευτεροβάθμιου Πειθαρχικού Συμβουλίου, περιέλαβε, πλην των άλλων, και αίτημα για απόδοση της οργανικής του θέσεως συννόμως (σύμφωνα με την προτίμησή του και τα προσόντα του). Το τελευταίο αυτό αίτημα επανέλαβε στις 9.5.2008 (έγγραφο 4833), στις 22.5.2008 (έγγραφο 5249) και τέλος στις 11.6.2008 (έγγραφο 5849), ενόψει επικείμενων τοποθετήσεων, οι οποίες ενεργήθηκαν ακολούθως με τις αριθμ. 12/13.5.2008, 14/20.5.2008, 24/4.8.2008 και 25/9.8.2008 πράξεις του ΠΥΣΔΕ Ν. Χαλκιδικής και για την περιοχή Γ΄ Χαλκιδικής, όπου είχε εκδηλώσει ενδιαφέρον και ο αναιρεσείων. Με τις εν λόγω πράξεις αυτός παρέμεινε στη διάθεση του ΠΥΣΔΕ, λόγω της μη υπάρξεως οργανικών κενών για όλους τους υποψήφιους, όπως τούτο συνέβη και κατά τις ενεργηθείσες από το ΠΥΣΔΕ Ν. Χαλκιδικής τοποθετήσεις στις 25.5.2009, στις 10.8.2009 και 2.9.2009 (σχετ. οι πράξεις 10/2009, 19/2009 και 22/2009), παρά τα υποβληθέντα αιτήματα για τοποθέτησή του κατά το νόμο (έγγραφα 11233/10.11.2008, 2131/6.3.2009, 4806/13.5.2009, 7302/2.8.2009, 8980/28.9.2009). Η ως άνω, όμως, 12/13.5.2008 πράξη του ΠΥΣΔΕ ακυρώθηκε, κατά το μέρος που αφορούσε την παράλειψη τοποθετήσεως του αναιρεσείοντος, με την 225/2010 απόφαση του Διοικητικού Εφετείου Θεσσαλονίκης, κατόπιν ασκήσεως κατ΄ αυτής της από 18.5.2009 αιτήσεως ακυρώσεως από τον τελευταίο και διατάχθηκε η Διοίκηση να προβεί στις νόμιμες ενέργειες τοποθετήσεώς του, η οποία (τοποθέτηση) πραγματοποιήθηκε στις 9.11.2010 στο ΕΠΑΛ Ν. Μουδανιών (έγγραφο 9527/4.11.2010 της Διεύθυνσης Β΄θμιας Εκπαίδευσης Ν. Χαλκιδικής). Εξάλλου, με πράξεις των οργάνων του αναιρεσίβλητου Ελληνικού Δημοσίου και ενόψει των διαπιστώσεων ότι ο αναιρεσείων απείχε αδικαιολόγητα από τα καθήκοντά του έγιναν περικοπές των αποδοχών του. Ειδικότερα, με τις 13/18.4.2007, 16/14.6.2007 και 18/29.6.2007 πράξεις του Διευθυντή του Γυμνασίου Ορμύλιας Ν. Χαλκιδικής, ενεργούντος ως εκκαθαριστή αποδοχών, που εκδόθηκαν κατ΄ επίκληση του άρθρου 43 του ν. 3528/2007 έγινε περικοπή των αποδοχών του αναιρεσείοντος για τους μήνες Μάιο, Ιούνιο και Ιούλιο του 2007, αντιστοίχως, με την αιτιολογία ότι αυτός δεν προσέφερε εξ΄ υπαιτιότητός του υπηρεσίες κατά τους μήνες Απρίλιο, Μάιο και Ιούνιο του ιδίου έτους και με την 8060/20.9.2007 απόφαση του Διευθυντή της Διεύθυνσης Β΄θμιας Εκπαίδευσης Ν. Χαλκιδικής περικόπηκαν οι αποδοχές του μηνός Οκτωβρίου 2007 με την αιτιολογία ότι ο ανωτέρω δεν παρείχε εξ΄ υπαιτιότητός του καθόλου υπηρεσίες από 1.9.2007. Οι πράξεις αυτές επικυρώθηκαν με τις 10/14.5.2007 και 31/16.10.2008 πράξεις του ΠΥΣΔΕ Χαλκιδικής, οι τελευταίες δε ακυρώθηκαν, κατ΄ αποδοχή των από 14.12.2007 και 3.3.2008 αιτήσεων ακυρώσεως, με τις 940/2008 και 545/2009 αποφάσεις του Διοικητικού Εφετείου Θεσσαλονίκης για μη τήρηση της διαδικασίας του άρθρου 6 παρ. 2 του ν. 2690/1999 (προηγούμενη ακρόαση). Ακολούθως, με τις 8704/8.12.2008 και 6968/9.7.2009 αποφάσεις του Διευθυντή και Αναπληρωτή Διευθυντή Δευτεροβάθμιας Εκπαίδευσης Ν. Χαλκιδικής ανακλήθηκαν οι ως άνω προσβληθείσες και ακυρωθείσες πράξεις για περικοπή των αποδοχών του αναιρεσείοντος για τους μήνες Μάιο, Ιούνιο, Ιούλιο και Οκτώβριο του έτους 2007, αντιστοίχως, και στη συνέχεια, μετά την τήρηση της παραλειφθείσας κατά την κρίση του ως άνω Ακυρωτικού Δικαστηρίου, διαδικασίας της προηγούμενης ακροάσεως, με τις 13215/3.1.2009 και 7580/7.8.2009 αποφάσεις του Διευθυντή και Αναπληρωτή Διευθυντή, αντιστοίχως, της Διεύθυνσης Β΄θμιας Εκπαίδευσης Ν. Χαλκιδικής, κατ΄ επίκληση των διατάξεων του άρθρου 43 παρ. 1 και 2 του ν. 3528/2007 έγινε εκ νέου περικοπή από τις αποδοχές του αναιρεσείοντος για τους μήνες Μάιο, Ιούνιο, Ιούλιο και Οκτώβριο του έτους 2007, με την αιτιολογία ότι δεν προσέφερε εξ΄ υπαιτιότητός του υπηρεσία κατά το χρονικό διάστημα των μηνών Απριλίου, Μαΐου, Ιουνίου και Σεπτεμβρίου του ιδίου έτους. Οι ασκηθείσες κατά των πράξεων αυτών προσφυγές απορρίφθηκαν με τις 2/19.2.2009 και 25/29.9.2009 πράξεις του ΠΥΣΔΕ Ν. Χαλκιδικής (έγγραφα 802/10.3.2009 και 8425/7.10.2009 της Διεύθυνσης Β΄θμιας Εκπαίδευσης Ν. Χαλκιδικής). Ωσαύτως, με την 1431/17.2.2009 απόφαση του Διευθυντή της Διεύθυνσης Β΄θμιας Εκπαίδευσης Ν. Χαλκιδικής έγινε περικοπή των αποδοχών του αναιρεσείοντος αναδρομικώς για το διάστημα των μηνών Μαΐου 2008 – Δεκεμβρίου 2008, της αναλογίας επιδόματος αδείας, του Δώρου Χριστουγέννων, καθώς και του μηνός Ιανουαρίου 2009, ένσταση δε κατ΄ αυτής απορρίφθηκε με την 6/1.4.2009 πράξη του ΠΥΣΔΕ Χαλκιδικής. Ακολούθως, με τις 3225/10.4.2009, 6834/3.7.2009, 8542/15.9.2009, 10160/23.10.2009, 13120/23.12.2009, 1429/22.2.2010, 3502/30.4.2010 και 5004/14.6.2010 αποφάσεις του ίδιου ως άνω Διευθυντή της Διεύθυνσης Δευτεροβάθμιας Εκπαίδευσης Χαλκιδικής που εκδόθηκαν μετά την τήρηση της προηγούμενης κλητεύσεως του αναιρεσείοντος και κατ΄ επίκληση των διατάξεων του άρθρου 43 παρ. 2 του Υπαλληλικού Κώδικα (ν. 3528/2007) έγινε περικοπή των αποδοχών του για το χρονικό διάστημα από 1.2.2009 έως 31.5.2010, ανά δίμηνο και συγκεκριμένως από 1.2.2009 - 31.3.2009, 1.4.2009 - 31.5.2009, 1.6.2009 - 31.7.2009, 1.8.2009 - 30.9.2009, 1.10.2009 - 30.11.2009, 1.12.2009 - 31.1.2010, 1.2.2010 - 31.3.2010 και 1.4.2010 - 31.5.2010, αντιστοίχως με την αιτιολογία ότι αυτός στα ανωτέρω χρονικά διαστήματα δεν ανέλαβε υπηρεσία στη Διεύθυνση Δευτεροβάθμιας Εκπαίδευσης, ως όφειλε, ύστερα από την εκτέλεση της με αριθμ. 255/4.12.2007 αποφάσεως του Δευτεροβάθμιου Πειθαρχικού Συμβουλίου. Οι ασκηθείσες κατά των με αριθμ. 3225/10.4.2009, 6834/3.7.2009, 8542/15.9.2009 ως άνω πράξεων και της 8575/15.9.2009 πράξεως που αφορά περικοπή δώρου Πάσχα 2009, καθώς και της 10160/23.10.2009 πράξης, ενστάσεις απορρίφθηκαν με τις 16/29.7.2009, 27/16.10.2009, 33/2.11.2009 πράξεις του ΠΥΣΔΕ, με την αιτιολογία ότι δεν προκύπτουν λόγοι που να δικαιολογούν τη μη προσέλευση του για ανάληψη υπηρεσίας στη Διεύθυνση Εκπαίδευσης Ν. Χαλκιδικής, κατά τα αντίστοιχα χρονικά διαστήματα. Τέλος, με τις 903/2010 και 2761/2011 αποφάσεις του Τριμελούς Διοικητικού Πρωτοδικείου Θεσσαλονίκης, κατά μερική αποδοχή σχετικών αγωγών του αναιρεσείοντος, επιδικάστηκαν σ΄ αυτόν με βάση τις διατάξεις του άρθρου 105 του Εισ.Ν.Α.Κ. σε συνδυασμό με αυτές των άρθρων 41 και 43 του ν. 3528/2007, με τον οποίο κυρώθηκε ο ισχύων τότε Υπαλληλικός Κώδικας, ποσά αντίστοιχα με αυτά των μηνιαίων αποδοχών του για τους μήνες Μάιο, Ιούνιο, Ιούλιο και Οκτώβριο του έτους 2007 και των μηνών χρονικού διαστήματος από 1.5.2008 έως 10.11.2008, επιδόματος αδείας 2008 και Δώρου Χριστουγέννων 2008. Ακολούθως, ο αναιρεσείων με την από 1.6.2010 αγωγή του ενώπιον του Τριμελούς Διοικητικού Πρωτοδικείου Θεσσαλονίκης ζήτησε να του καταβληθεί το σύνολο των νομίμων, κατά τον ισχυρισμό του, δεδουλευμένων αποδοχών για το διάστημα από 11.12.2008 έως 31.5.2010 με το νόμιμο τόκο υπερημερίας από την ημέρα που το κάθε επιμέρους ποσό έγινε απαιτητό (ημέρα που είναι καταβλητέες, κατά νόμο), άλλως από την επίδοση της αγωγής του, που ανέρχονται σε 37.772 ευρώ, συμπεριλαμβανομένων και των ποσών που αντιστοιχούν στα Δώρα Χριστουγέννων ετών 2008, 2009 και 2010 και Πάσχα ετών 2009 και 2010, στην αποζημίωση επιδόματος αδείας ετών 2009 και 2010, στην έκτακτη παροχή των 176 ευρώ κατά μήνα για διάστημα 18 μηνών. Επίσης, υποστήριξε ότι από τις παράνομες ενέργειες της Διοικήσεως (παρακράτηση των αποδοχών του επί 18 μήνες) υπέστη ηθική βλάβη, συνιστάμενη σε οικονομική εξαθλίωση, σε προσβολή της προσωπικότητάς του, της τιμής και αξιοπρέπειάς του, από την εκδίωξή του από την εκπαίδευση με παρεμπόδιση ασκήσεως του λειτουργήματός του, για τούτο ζήτησε να του καταβληθεί ως χρηματική αποζημίωση, λόγω ηθικής βλάβης το ποσό των 20.000 ευρώ. Επί της αγωγής αυτής, εκδόθηκε η απόφαση 3017/2011 του Διοικητικού Πρωτοδικείου Θεσσαλονίκης, με την οποία κρίθηκε αφενός, ότι η άρνηση καταβολής στον αναιρεσείοντα των αποδοχών του, κατά το κρίσιμο χρονικό διάστημα, χωρίς προηγουμένως να έχει προβεί ο Διευθυντής της Διεύθυνσης Β΄θμιας Εκπαίδευσης Ν. Χαλκιδικής είτε στην έκδοση πράξεως περικοπής τους, κατά την σχετικώς προβλεπόμενη στις διατάξεις του άρθρου 43 παρ. 2 του Υπαλληλικού Κώδικα διαδικασία, είτε στην έκδοση πράξεως θέσεως του σε αργία, προκειμένου να του καταβληθούν μειωμένες αποδοχές, ήταν παράνομη, αφετέρου, ότι δεν ασκεί επιρροή στη νομιμότητα της διαδικασίας η εκ των υστέρων (μετά τη διακοπή της μισθοδοσίας), έκδοση πράξεων αναδρομικής περικοπής. Κατόπιν τούτου, κατά μερική αποδοχή της αγωγής, υποχρεώθηκε το αναιρεσίβλητο Ελληνικό Δημόσιο να καταβάλει στον αναιρεσείοντα το ποσόν των 34.726,60 ευρώ συνολικώς, με το νόμιμο τόκο από την επίδοση της αγωγής, το οποίο αντιστοιχεί στο ισόποσο των αποδοχών του τελευταίου για το χρονικό διάστημα από 11.12.2008 έως 31.5.2010 μετά των επιδομάτων αδείας και Δώρων Χριστουγέννων και Πάσχα (34.226,60 ευρώ αντί των 37.772 ευρώ που ζήτησε) που, όπως κρίθηκε, οφείλει το Ελληνικό Δημόσιο ως αποζημίωση για την περιουσιακή ζημία, την οποία υπέστη από παράνομες πράξεις και παραλείψεις του Διευθυντή της Διεύθυνσης Β΄θμιας Εκπαίδευσης Ν. Χαλκιδικής, κατά τις διατάξεις του άρθρου 105 του Εισ.Ν.ΑΚ σε συνδυασμό προς αυτές του άρθρου 43 παρ. 2 του Υπαλληλικού Κώδικα, και ως χρηματική ικανοποίηση λόγω ηθικής βλάβης (500 ευρώ αντί 20.000 ευρώ που ζήτησε). Κατά της πρωτόδικης αποφάσεως ασκήθηκαν αντίθετες εφέσεις. Με την αναιρεσιβαλλόμενη απόφαση, το δικάσαν δικαστήριο, επικυρώνοντας την κρίση του πρωτοβάθμιου δικαστηρίου, έκρινε ότι η αγώγιμη αξίωση του αναιρεσείοντος στηρίζεται στις διατάξεις του άρθρου 105 του Εισ.Ν.ΑΚ σε συνδυασμό προς αυτές του άρθρου 43 του Υπαλληλικού Κώδικα. Επίσης, έκρινε ότι νομίμως το πρωτοβάθμιο δικαστήριο δέχθηκε κατά το σχετικό μέρος την αγωγή του αναιρεσείοντος, επιδικάζοντας τα ποσά που πράγματι περικόπηκαν και όχι αυτά, τα οποία παρατίθενται στο δικόγραφο της αγωγής και που, αφαιρουμένου του ποσού, το οποίο αντιστοιχεί στο δώρο Χριστουγέννων, καθώς τούτο επιδικάστηκε με την 903/2010 απόφαση του Τριμελούς Διοικητικού Πρωτοδικείου Θεσσαλονίκης, ανέρχονται για το χρονικό διάστημα από 11.12.2008 έως 12.6.2009, βάσει και των αντίστοιχων υπ’ αριθμ. 1431/17.2.2009, 3225/10.4.2009, 6834/3.7.2009, 8542/15.9.2009 και 8575/15.9.2009 πράξεων περικοπής σε 11.494 ευρώ (1.126,58 ευρώ για το εναπομείναν διάστημα Δεκεμβρίου 2008 + 1.689,88 ευρώ αποδοχές Ιανουαρίου 2009 + 3.449,76 ευρώ αποδοχές Φεβρουαρίου - Μαρτίου 2009 + 3.478,46 ευρώ αποδοχές Απριλίου – Μαΐου 2009 + 572 ευρώ δώρο Πάσχα + 637,71 ευρώ αναλογία στις αποδοχές Ιουνίου + 540,22 ευρώ αναλογία επιδόματος αδείας 2009, κατά το άρθρο 9 παρ. 3 και 5 ν. 3205/2003). Περαιτέρω, με την προσβαλλόμενη απόφαση κρίθηκε ότι τα όργανα του αναιρεσίβλητου που προέβησαν σε περικοπή των αποδοχών του αναιρεσείοντος για το χρονικό διάστημα από 12.6.2009 έως 31.5.2010 ενήργησαν κατά νόμο, και, συνεπώς, δεν συνέτρεχε περίπτωση ευθύνης του ελληνικού δημοσίου κατά τις διατάξεις του άρθρου 105 Εισ.Ν.ΑΚ, καθώς ο αναιρεσείων, ως τιμωρηθείς για το ίδιο πειθαρχικό παράπτωμα σε προγενέστερο διάστημα, γνώριζε ότι με τη συμπεριφορά του θα προκαλούσε την έκδοση σε βάρος του δυσμενών πράξεων, λόγω της υπαίτιας αποχής από την άσκηση των υπηρεσιακών του καθηκόντων. Και τούτο, διότι, ναι μεν, με την 225/2010 απόφαση του Διοικητικού Εφετείου Θεσσαλονίκης, ακυρώθηκε, κατόπιν ασκήσεως της από 18.5.2009 αιτήσεως ακυρώσεως του αναιρεσείοντος, η 12/13.5.2008 πράξη του ΠΥΣΔΕ Χαλκιδικής, με την οποία είχαν γίνει τοποθετήσεις εκπαιδευτικών στην περιοχή της Χαλκιδικής και αυτός τέθηκε στη διάθεση του ΠΥΣΔΕ και σε συμμόρφωση αυτής η Διοίκηση τον τοποθέτησε από 9.11.2010 στο ΕΠΑΛ Ν. Μουδανιών, όμως, ενόψει του ότι δεν είχε τύχει αναστολής εκτελέσεως η ως άνω πράξη του ΠΥΣΔΕ κατά τις διατάξεις του άρθρου 52 του π.δ 18/1989, όφειλε συμμορφούμενος προς αυτήν, ως ευρισκόμενος στη διάθεση του ΠΥΣΔΕ, να παρουσιάζεται στη Διεύθυνση Β΄θμιας Εκπαίδευσης καθημερινώς, προκειμένου να παρέχει διοικητικό έργο, άλλως αυτός έπρεπε να επικαλεστεί και αποδείξει αιτιολογημένη απουσία από την Υπηρεσία, γεγονός που δεν συνέτρεξε εν προκειμένω. Επομένως, το δικάσαν δικαστήριο έκρινε ότι μη νομίμως κρίθηκε με την πρωτόδικη απόφαση ότι και για το χρονικό διάστημα (12.6.2009 - 31.5.2010) στοιχειοθετείται η ευθύνη του αναιρεσίβλητου Δημοσίου προς αποζημίωση του αναιρεσείοντος ένεκα παρανομίας του Διευθυντή της Διεύθυνσης Β΄θμιας Εκπαίδευσης κατά την ενάσκηση των καθηκόντων του, και συγκεκριμένα, λόγω μη νομότυπης εκδόσεως, κατ΄ άρθρο 43 παρ. 2 του Υπαλληλικού Κώδικα, πράξεων περικοπής των αποδοχών του, διότι, σύμφωνα με την ερμηνεία των διατάξεων των άρθρων 25 παρ. 1, 2 και 3, 41 παρ. 1, 3 4 και 5, 42 και 43 παρ. 1 και 2 του ν. 3528/2007 που έγινε στην 4 σκέψη του, κρίσιμο στοιχείο για τη συνέχιση της χορηγήσεως των αποδοχών του στον αναιρεσείοντα ήταν, η απόδειξη της παροχής των υπηρεσιών, άλλως, της παρακωλύσεώς του ανυπαιτίως στην παροχή των υπηρεσιών, γεγονός, που δεν συνέτρεξε εν προκειμένω. Αναφορικώς, τέλος, με το ύψος του ποσού της χρηματικής ικανοποιήσεως λόγω ηθικής βλάβης που του επιδίκασε το πρωτοβάθμιο δικαστήριο, εξαιτίας της υπαίτιας συμπεριφοράς των οργάνων του αναιρεσιβλήτου σε σχέση με την στέρηση των αποδοχών του για το χρονικό διάστημα από 11.12.2008 έως 12.6.2009, με την αναιρεσιβαλλόμενη απόφαση κρίθηκε ότι το ποσό αυτό είναι εύλογο ενόψει των συνθηκών τελέσεως των παράνομων, κατά τα ανωτέρω, πράξεων και παραλείψεων των οργάνων του σε συνδυασμό με την εν γένει συμπεριφορά του αναιρεσείοντος (συστηματική αποχή από οποιαδήποτε εκπαιδευτική ή διοικητική απασχόληση), για την οποία και τιμωρήθηκε σε προγενέστερο χρόνο.

8. Επειδή, η κρινόμενη αίτηση αναιρέσεως κατατέθηκε στο Διοικητικό Εφετείο Θεσσαλονίκης στις 20.12.2017 και, επομένως, διέπεται από τις διατάξεις του άρθρου 12 παρ. 1 του ν. 3900/2010. Το χρηματικό αντικείμενο της διαφοράς, το οποίο αντιστοιχεί στο απορριφθέν τμήμα του αγωγικού αιτήματος του αναιρεσείοντος, ανέρχεται, όπως προκύπτει από την αναιρεσιβαλλόμενη απόφαση, στο ποσόν των 45.778 ευρώ (57.772 – 11.994) και, ως εκ τούτου, υπερβαίνει το κατ’ άρθρο 53 παρ. 4 του π.δ/τος 18/1989 όριο. Με τον πρώτο λόγο αναιρέσεως προβάλλεται ότι, η προσβαλλόμενη απόφαση κατά εσφαλμένη ερμηνεία και πλημμελή εφαρμογή των διατάξεων των άρθρων 41 και 43 του Υπαλληλικού Κώδικα έκρινε ότι οι διατάξεις αυτές είναι εφαρμοστέες και στην περίπτωση της πολυετούς διακοπής της μισθοδοσίας του, όπως εν προκειμένω, και ότι κατά εσφαλμένη ερμηνεία της νομοθεσίας της σχετικής με τις τοποθετήσεις εκπαιδευτικών έκρινε ότι πράγματι τοποθετήθηκε σε σχολείο από το αναιρεσίβλητο. Προβάλλεται, περαιτέρω, ότι εσφαλμένως η αναιρεσιβαλλόμενη απόφαση επικαλείται έγγραφα που δεν υπήρχαν πριν από την έκδοση της πρωτόδικης αποφάσεως. Με τον δεύτερο λόγο αναιρέσεως προβάλλεται ότι, η προσβαλλόμενη απόφαση με αντιφατική και πλημμελή αιτιολογία δέχθηκε ότι, για το χρονικό διάστημα από 12.6.2009 έως 31.5.2010 δεν στοιχειοθετείται η ευθύνη του αναιρεσίβλητου Δημοσίου προς αποζημίωση του αναιρεσείοντος ένεκα παρανομίας του Διευθυντή της Διεύθυνσης Β΄θμιας Εκπαίδευσης κατά την ενάσκηση των καθηκόντων του, ενώ, για το χρονικό διάστημα από 11.12.2008 έως 12.6.2009 δέχθηκε ότι συνέτρεξε παρανομία των οργάνων του αναιρεσιβλήτου, επικυρώνοντας την κρίση του πρωτοβαθμίου δικαστηρίου, και επιδίκασε στον αναιρεσείοντα τα ποσά που είχαν περικοπεί. Τέλος, προβάλλεται ότι, η προσβαλλόμενη απόφαση είναι αναιτιολόγητη, διότι δεν απέκρουσε τους λόγους που είχε προβάλει με την αγωγή του, και πιο συγκεκριμένα, τον λόγο γιατί δεν τοποθετήθηκε από το αναιρεσίβλητο και τα όργανά του σε θέση υπηρεσίας, όπως αυτά όφειλαν. Περαιτέρω, με το δικόγραφο της αιτήσεως αναιρέσεως ο αναιρεσείων ισχυρίζεται ότι η αίτηση ασκείται παραδεκτώς σύμφωνα με το άρθρο 12 του ν. 3900/2010, καθόσον δεν υπάρχει νομολογία ως προς το νομικό ζήτημα της καταβολής αποδοχών σε υπάλληλο για το χρονικό διάστημα που αυτός δεν παρείχε υπηρεσία λόγω παράνομης πράξεως σχετικώς με την τοποθέτησή του.

9. Επειδή, ο δεύτερος λόγος αναιρέσεως είναι απορριπτέος ως απαράδεκτος, καθόσον πλήττεται με αυτόν μόνο η αιτιολογία της αναιρεσιβαλλόμενης αποφάσεως και η εκτίμηση του πραγματικού της συγκεκριμένης υποθέσεως από τον δικαστή της ουσίας (ΣτΕ 803, 363/2018, 1555/2017, 3630/2014). Ο πρώτος όμως λόγος αναιρέσεως είναι παραδεκτός, δεδομένου ότι το δικάσαν δικαστήριο στηρίζει την κρίση του επί των διατάξεων του ισχύοντος κατά το κρίσιμο χρονικό διάστημα νομοθετικού καθεστώτος του νέου Υπαλληλικού Κώδικα (ν. 3528/2007), επί του οποίου δεν υπάρχει πράγματι νομολογία του Συμβουλίου της Επικρατείας. Σύμφωνα όμως με όσα εκτέθηκαν στην έκτη σκέψη είναι αβάσιμος, καθόσον, όπως ορθώς κρίθηκε με την αναιρεσιβαλλόμενη, οι εφαρμοστέες εν προκειμένω, προαναφερθείσες στην πέμπτη σκέψη, διατάξεις του ν. 3528/2007 απαιτούν όπως και οι παρομοίου περιεχομένου διατάξεις των προϊσχυόντων Υπαλληλικών Κωδίκων ν. 2683/1999 (Α΄19) και π.δ. 611/1977, (Α΄ 198), ανεξαρτήτως της νομιμότητας διοικητικών πράξεων σχετικών με την τοποθέτησή του ή την μετάθεσή του στην Υπηρεσία, την απόδειξη του γεγονότος ότι ο υπάλληλος, παρέσχε τις αντίστοιχες υπηρεσίες στο Δημόσιο ή πάντως ότι παρακωλύθηκε ανυπαιτίως στην παροχή των υπηρεσιών του αυτών, τις οποίες αυτός προσφέρθηκε να παράσχει.

10. Επειδή, τέλος, σύμφωνα και με πάγια νομολογία, ούτε από το άρθρο 27 του π.δ/τος 18/1989 ούτε από άλλες διατάξεις παρέχεται η δυνατότητα στον ιδιώτη -μη δικηγόρο- διάδικο να υπογράφει ο ίδιος, χωρίς δικηγόρο, υπομνήματα [βλ. μεταξύ άλλων, ΣτΕ 1898/2016 επταμ., 2201/2016 (συμβ.)] και να τα υποβάλλει στο Δικαστήριο (βλ. και ΣτΕ 1222/2016, 3061/2013 επταμ., 3503/2017), χωρίς τούτο να αντίκειται στα άρθρα 20 παρ. 1 του Συντάγματος και 6 της Ε.Σ.Δ.Α.. Συνεπώς, τα υπομνήματα τα οποία κατέθεσε ο αναιρεσείων στις 15-3-2018 και 17-9-2018, μη νομίμως υπογράφονται μόνον από τον ίδιο και είναι, ως εκ τούτου, απορριπτέα ως απαράδεκτα.

11. Επειδή, κατόπιν τούτων, η κρινόμενη αίτηση πρέπει να απορριφθεί.

Δ ι ά τ α ύ τ α

Απορρίπτει την κρινόμενη αίτηση.

Επιβάλλει στον αναιρεσείοντα την δικαστική δαπάνη του Δημοσίου, η οποία ανέρχεται στο ποσό των τετρακοσίων εξήντα (460) ευρώ.

Η διάσκεψη έγινε στην Αθήνα στις 18 Σεπτμεβρίου 2018

Ο Προεδρεύων ΣύμβουλοςΗ Γραμματέας

Δ. ΑλεξανδρήςΑγγ Χριστοδούλου

και η απόφαση δημοσιεύθηκε σε δημόσια συνεδρίαση της 31ης Δεκεμβρίου του ιδίου έτους.

Ο Πρόεδρος του Στ´ ΤμήματοςΗ Γραμματέας

Ι.Β. ΓράβαρηςΚ. Πετράκη

./.
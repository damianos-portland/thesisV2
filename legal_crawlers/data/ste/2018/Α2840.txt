Α2840/2018
Στ' Τμήμα
Απόφαση
31/12/2018
Αίτηση για δίκαιη ικανοποίηση άρθρου 53 ν. 4055/2012
Ε1921/2018
Μονομελής αρ.53 ν.4055/12
ECLI:EL:COS:2018:1231A2840.18E1921
******
******

Ε.Μ.(m)

Αριθμός 2840/2018

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Στ΄

Συνεδρίασε δημόσια στο ακροατήριο, στις 19 Nοεμβρίου 2018, συγκροτούμενο από την Πάρεδρο Φρ. Γιαννακού, η οποία ορίσθηκε με την από 21 Αυγούστου 2018 πράξη του αρχαιοτέρου Συμβούλου, ελλείποντος Προέδρου του Στ΄ Τμήματος, βάσει του άρθρου 56 παρ. 1 του ν. 4055/2012, με την παρουσία του Γραμματέως Λ. Ρίκου.

Για να δικάσει την από 9 Ιουλίου 2018 αίτηση για δίκαιη ικανοποίηση λόγω υπέρβασης της εύλογης διάρκειας της δίκης (άρθρο 53 του ν. 4055/2012):

της εταιρείας με την επωνυμία «ΤΕΧΝΙΚΗ ΟΛΥΜΠΙΑΚΗ Α.Ε.», ως καθολικής διαδόχου, λόγω συγχώνευσης, δια απορρόφησης, της εταιρείας με την επωνυμία «ΜΟΧΛΟΣ Α.Ε.», που εδρεύει στον Άλιμο Αττικής (Σολωμού 20), η οποία παρέστη με τον δικηγόρο Χρήστο Κούκλη (Α.Μ. 24878), που τον διόρισε με πληρεξούσιο,

κατά του Υπουργού Οικονομικών, ο οποίος παρέστη με την Άννα Μαλιαρά, Πάρεδρο του Νομικού Συμβουλίου του Κράτους.

Το δικαστήριο άκουσε τον πληρεξούσιο της αιτούσας εταιρείας, ο οποίος ζήτησε να γίνει δεκτή η αίτηση και την αντιπρόσωπο του Υπουργού, η οποία ζήτησε την απόρριψή της κ α ι

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινομένης αιτήσεως έχει κατατεθεί το νόμιμο παράβολο (υπ’ αριθμ. 1436950-1/2018 ειδικά γραμμάτια παραβόλου, σειράς Α΄).

2. Επειδή, με την αίτηση αυτή η αιτούσα ζητεί να αναγνωρισθεί η υποχρέωση του Ελληνικού Δημοσίου να της καταβάλει, σύμφωνα με τα άρθρα 53 επ. του ν. 4055/2012, το ποσό των εννέα χιλιάδων (9.000) ευρώ, ως δίκαιη ικανοποίηση για την ηθική βλάβη που υπέστη από την υπέρβαση της εύλογης διάρκειας της δίκης, που άρχισε στις 30.9.2007, με την κατάθεση αιτήσεως αναιρέσεως από την εταιρεία Μοχλός ΑΕ κατά της 206/2007 αποφάσεως του Διοικητικού Εφετείου Πατρών. Με την τελευταία αυτή απόφαση είχε απορριφθεί προσφυγή της ως άνω εταιρείας, αναδόχου του έργου «Κατασκευή Κόμβου Κ5 και συμπληρωματικές εργασίες της Ευρείας Παράκαμψης Πατρών και Α΄ φάση των έργων διευθέτησης ποταμού Γλαύκου», επί διαφοράς που ανέκυψε κατά την εκτέλεση του έργου αυτού και αφορούσε στην επιστροφή του 24ου λογαριασμού του έργου.

3. Επειδή, με τις διατάξεις των άρθρων 53 έως 58 του ν. 4055/2012 (Α΄ 51) θεσμοθετήθηκε, ως νέο ένδικο βοήθημα, η αίτηση για δίκαιη ικανοποίηση λόγω υπερβάσεως της εύλογης διάρκειας της διοικητικής δίκης, η οποία ασκείται ανά βαθμό δικαιοδοσίας και από κάθε διάδικο και στρέφεται κατά του Ελληνικού Δημοσίου, εκπροσωπουμένου από τον Υπουργό Οικονομικών. Αντικείμενο της αιτήσεως είναι η δίκαιη ικανοποίηση των διαδίκων με την επιδίκαση ευλόγου χρηματικού ποσού για την αποκατάσταση της ηθικής, κατά κύριο λόγο, βλάβης που υπέστησαν, λόγω της προσβολής του δικαιώματος σε ταχεία απονομή της διοικητικής δικαιοσύνης. Περαιτέρω, με τις ανωτέρω διατάξεις ρυθμίζονται ζητήματα σχετικά με τα κριτήρια σύμφωνα με τα οποία εκτιμάται η εύλογη χρονική διάρκεια της διοικητικής δίκης. Τα κριτήρια αυτά, τα οποία, σύμφωνα με την εισηγητική έκθεση του ν. 4055/2012, είναι αντίστοιχα με εκείνα που έχει διαπλάσει η νομολογία του Ευρωπαϊκού Δικαστηρίου των Δικαιωμάτων του Ανθρώπου (Ε.Δ.Δ.Α.), απαριθμούνται στην παρ. 1 του άρθρου 57 του εν λόγω νόμου και αφορούν, ειδικότερα, στη συμπεριφορά των διαδίκων κατά την εξέλιξη της δίκης για την οποία πρόκειται, στην πολυπλοκότητα της υποθέσεως, τόσο από δικονομική όσο και από ουσιαστική άποψη, στη στάση των αρμοδίων κρατικών αρχών και στο διακύβευμα, δηλαδή τη σημασία της υποθέσεως για τον συγκεκριμένο αιτούντα. Τέλος, όπως προκύπτει, ειδικότερα, από τις διατάξεις της παρ. 2 του άρθρου 57 του ν. 4055/2012, η κρίση του αρμοδίου δικαστηρίου που επιλαμβάνεται αιτήσεως για δίκαιη ικανοποίηση λόγω υπερβάσεως της εύλογης διάρκειας της διοικητικής δίκης περιλαμβάνει τρία στάδια. Στο πρώτο στάδιο το δικαστήριο αποφαίνεται αν συντρέχει παραβίαση του δικαιώματος του αιτούντος σε ταχεία απονομή της δικαιοσύνης, λόγω υπερβάσεως της εύλογης διάρκειας της διοικητικής δίκης, με βάση τα κριτήρια της παρ. 1 του άρθρου 57 του ανωτέρω νόμου. Εφόσον διαπιστωθεί ότι συντρέχει στη συγκεκριμένη περίπτωση παραβίαση του ως άνω δικαιώματος σε ταχεία απονομή της δικαιοσύνης, το δικαστήριο, λαμβάνοντας υπόψη ότι η υπέρβαση της εύλογης διάρκειας της δίκης αποτελεί ισχυρό – πλην μαχητό – τεκμήριο ότι προκλήθηκε ηθική βλάβη στον αιτούντα (Ε.Δ.Δ.Α. Αθανασίου και λοιποί κατά Ελλάδος της 21.10.2010, Apicella κατά Ιταλίας της 29.3.2006, Scordino κατά Ιταλίας της 29.3.2006), αποφαίνεται, σε δεύτερο στάδιο, αν πρέπει να καταβληθεί χρηματικό ποσό για τη δίκαιη ικανοποίηση του αιτούντος ή αν, αντιθέτως, μόνη η διαπίστωση της παραβιάσεως του ως άνω δικαιώματος μπορεί, στη συγκεκριμένη περίπτωση και κατά την αιτιολογημένη σχετική κρίση του δικαστηρίου, να θεωρηθεί επαρκής ικανοποίηση (Ε.Δ.Δ.Α. Αναστασιάδης και λοιποί κατά Ελλάδος της 18.4.2013, Φεργαδιώτη – Ριζάκη κατά Ελλάδος της 18.4.2013, Ανδριανέσης κατά Ελλάδος της 10.2.2005, Αθανασιάδης και λοιποί κατά Ελλάδος της 28.4.2005, Αγαθός και λοιποί κατά Ελλάδος της 23.9.2004 και Θεοδωρόπουλος και λοιποί κατά Ελλάδος της 15.7.2004). Εάν κατά το δεύτερο στάδιο το αρμόδιο δικαστήριο κρίνει ότι πρέπει να επιδικασθεί χρηματικό ποσό για τη δίκαιη ικανοποίηση του αιτούντος, προβαίνει, στο τρίτο και τελευταίο στάδιο, αφενός στον καθορισμό του ύψους του εν λόγω ποσού, λαμβάνοντας ιδίως υπόψη τη χρονική περίοδο που υπερβαίνει τον εύλογο χρόνο για την εκδίκαση της υποθέσεως, καθώς και την ενδεχόμενη ικανοποίηση του αιτούντος από άλλα μέτρα προβλεπόμενα στην κείμενη νομοθεσία, και αφετέρου στην επιβολή σε βάρος του Δημοσίου των εξόδων του αιτούντος, κατά τα προβλεπόμενα, ειδικότερα, στις διατάξεις των παρ. 2 και 3 του προαναφερομένου άρθρου 57 του ν. 4055/2012 (ΣτΕ μονομ. 2140/2018, 4/2017, 1322/2016, 4528/2015, 3153/2013, 4467/2012).

4. Επειδή, εν προκειμένω, όπως προκύπτει από τα στοιχεία του φακέλου σε συνδυασμό με τα τηρούμενα στην ηλεκτρονική βάση του Δικαστηρίου στοιχεία, την 1.10.2007 κατατέθηκε στο Διοικητικό Εφετείο Πατρών η αίτηση αναιρέσεως της ως άνω εταιρείας Μοχλός ΑΕ, η οποία περιήλθε στο Συμβούλιο της Επικρατείας στις 9.10.2007 και έλαβε αριθμό καταθέσεως 6420. Η υπόθεση προωθήθηκε στο Στ΄ Τμήμα και προσδιορίσθηκε για τη δικάσιμο της 14.4.2008, αναβλήθηκε οίκοθεν δεκαεπτά φορές, συζητήθηκε δε τελικώς κατά τη δικάσιμο της 3.2.2014. Ακολούθως, με απόφαση, η οποία δημοσιεύθηκε στις 22.1.2018 και έλαβε τον αριθμό 118, απορρίφθηκε η αίτηση αναιρέσεως. Η λήψη αντιγράφου της εν λόγω απορριπτικής αποφάσεως ήταν δυνατή από τις 20.2.2018.

5. Επειδή, η υπό κρίση αίτηση για δίκαιη ικανοποίηση λόγω υπερβάσεως της εύλογης χρονικής διάρκειας της δίκης κατατέθηκε στις 10.7.2018. Με τα ως άνω δεδομένα, η εταιρεία Τεχνική Ολυμπιακή ΑΕ, η οποία, βάσει των προσκομισθέντων στοιχείων (βλ. ιδίως το 43.587/20.11.2018 πληρεξούσιο του Συμβολαιογράφου Αθηνών Γεωργίου Θωμά Στεφανάκου), είναι οιονεί καθολική διάδοχος της ως άνω εταιρείας Μοχλός ΑΕ, στα δικαιώματα και στις υποχρεώσεις της οποίας υποκαταστάθηκε λόγω συγχωνεύσεως με απορρόφηση (ΣτΕ μονομ. 4/2017, 2412/2016), ασκεί την κρινομένη αίτηση εμπροθέσμως και εν γένει παραδεκτώς.

6. Επειδή, από τα εκτεθέντα στις προηγούμενες σκέψεις προκύπτει ότι η διαδικασία για την εκδίκαση της αιτήσεως αναιρέσεως, που είχε ασκήσει η εταιρεία Μοχλός ΑΕ κατά του Ελληνικού Δημοσίου και για την οποία η αιτούσα ζητεί εύλογη ικανοποίηση, διήρκεσε δέκα έτη, τρεις μήνες και είκοσι μία ημέρες για ένα βαθμό δικαιοδοσίας, από τα στοιχεία δε του φακέλου δεν προκύπτει ότι η αιτούσα συνέβαλε με τη συμπεριφορά της στην καθυστέρηση εκδικάσεως της υποθέσεως, καθώς οι αναβολές συζητήσεως αυτής χορηγήθηκαν αυτεπαγγέλτως. Η αιτούσα ισχυρίζεται ότι η υπόθεσή της ήταν ιδιαίτερα απλή και δεν παρουσίαζε ιδιαιτερότητα ή αποδεικτική δυσκολία, όπως αποδεικνύεται από το γεγονός ότι το Διοικητικό Εφετείο Πατρών χρειάστηκε περίπου τέσσερα έτη για την έκδοση της 206/2007 αποφάσεώς του. Όπως, όμως, προκύπτει από το περιεχόμενο της ως άνω 118/2018 αποφάσεως, με αυτήν έγινε δεκτό ότι, προκειμένου να περιληφθεί στον υπό έγκριση λογαριασμό και κονδύλιο περί καταβολής πριμ, πρέπει να έχει προηγηθεί σχετική εγκριτική απόφαση της αρμόδιας Υπηρεσίας, ενώ απορρίφθηκε ο λόγος περί μη νομίμου αιτιολογίας της αναιρεσιβαλλομένης αποφάσεως, ως μη στρεφόμενος κατά σκέψεως που στήριζε το διατακτικό της αποφάσεως αυτής. Με τα δεδομένα, όμως, αυτά, η υπόθεση δεν παρίσταται ιδιαιτέρως απλή, όπως αβασίμως προβάλλει η αιτούσα. Ισχυρίζεται, επίσης, η αιτούσα ότι προκλήθηκε σε αυτήν ηθική βλάβη, συνισταμένη στη μακρά αβεβαιότητα για την έκβαση της δίκης και στην ταλαιπωρία που υπέστη κατά τη διάρκεια της όλης διαδικασίας, η αποκατάσταση δε της εν λόγω βλάβης δεν μπορεί να υλοποιηθεί παρά μόνον με την επιδίκαση χρηματικής ικανοποιήσεως, μη αρκούσης προς τούτο μόνης της αναγνωρίσεως της καθυστερήσεως εκδικάσεως της δίκης. Αντιθέτως, το Ελληνικό Δημόσιο προβάλλει με το από 19.11.2018 υπόμνημα, το οποίο κατέθεσε εντός της χορηγηθείσης προθεσμίας, ότι η αιτούσα, λόγω του αντικειμένου των εργασιών της και της μακροχρόνιας δικαστικής διεκδικήσεως των αξιώσεών της ως ανάδοχος πολλών δημοσίων έργων, είναι σε θέση να γνωρίζει τόσο τον χρόνο εκδικάσεως αιτήσεως αναιρέσεως στο Συμβούλιο της Επικρατείας, όσο και το ότι έπρεπε να προηγηθεί εγκριτική πράξη της αρμόδιας υπηρεσίας για την καταβολή του αιτούμενου ποσού (πριμ) και, επομένως, η απλή διαπίστωση της παραβιάσεως του δικαιώματος της αιτούσης σε ταχεία απονομή της δικαιοσύνης συνιστά επαρκή ικανοποίηση σε σχέση με τη βλάβη την οποία τυχόν υπέστη αυτή από την καθυστέρηση της εκδόσεως της ως άνω αποφάσεως. Ο ισχυρισμός, όμως, αυτός του Ελληνικού Δημοσίου πρέπει να απορριφθεί (πρβλ. ΣτΕ μονομ. 4094, 1436/2015), διότι, ως παγίως γίνεται δεκτό από τη νομολογία του Ευρωπαϊκού Δικαστηρίου Δικαιωμάτων του Ανθρώπου (Ε.Δ.Δ.Α. Ανώνυμος Τουριστική Εταιρεία Ξενοδοχεία Κρήτης κατά Ελλάδος της 21.2.2008, Comingersoll S.A. κατά Πορτογαλίας της 6.4.2000), τα συμβαλλόμενα κράτη οφείλουν να οργανώνουν το δικαστικό τους σύστημα κατά τρόπον ώστε να εξασφαλίζονται οι εγγυήσεις του άρθρου 6 παρ. 1 της ΕΣΔΑ, μεταξύ των οποίων περιλαμβάνεται και η έκδοση των αποφάσεων των αρμοδίων δικαιοδοτικών τους οργάνων μέσα σε εύλογη προθεσμία (ΣτΕ μονομ. 2140/2018). Με τα ως άνω δεδομένα, το Δικαστήριο, εκτιμώντας το σύνολο των περιστάσεων της υποθέσεως, με βάση τα αναφερόμενα στο άρθρο 57 παρ. 1 του ν. 4055/2012 κριτήρια, καταλήγει στο συμπέρασμα ότι το προμνημονευθέν χρονικό διάστημα των δέκα ετών, τριών μηνών και είκοσι μίας ημερών, για το οποίο ζητείται ικανοποίηση, δεν ικανοποιεί τις απαιτήσεις της «εύλογης διάρκειας» της δίκης, κατά την έννοια της ανωτέρω διατάξεως, ούτε, άλλωστε, τις απαιτήσεις της «λογικής προθεσμίας», κατά την έννοια του άρθρου 6 παρ. 1 της Ε.Σ.Δ.Α. Η καθυστέρηση αυτή προκάλεσε, πράγματι, στην αιτούσα ηθική βλάβη, για την αποκατάσταση της οποίας κρίνεται δικαιολογημένη, ως δίκαιη ικανοποίηση, η επιδίκαση σε αυτήν ευλόγου χρηματικού ποσού.

7. Επειδή, με την κρινομένη αίτηση και το παραδεκτώς υποβληθέν στις 21.11.2018, εντός της χορηγηθείσης προθεσμίας, υπόμνημα, η αιτούσα ζητεί να υποχρεωθεί το Ελληνικό Δημόσιο να της καταβάλει το ποσό των εννέα χιλιάδων (9.000) ευρώ, ως δίκαιη ικανοποίηση για την ηθική βλάβη που προκλήθηκε σε αυτήν «λόγω του άγχους, της αγωνίας και της αβεβαιότητας για το μέλλον αυτής από την αδικαιολόγητη καθυστέρηση της εκδίκασης της υπόθεσης και της απόφανσης επ’ αυτής από το δικάσαν δικαστήριο». Η αιτούσα ισχυρίζεται, περαιτέρω, ότι η ως άνω αποζημίωση είναι εύλογη, κατ’ αναλογία της ήδη επιδικασθείσης από το Δικαστήριο ηθικής βλάβης ύψους 9.000 ευρώ σε ανώνυμη ναυτιλιακή εταιρεία για αδικαιολόγητη δεκαετή καθυστέρηση εκδικάσεως υποθέσεως. Προβάλλει, επίσης, ότι το διακύβευμα της υποθέσεως ήταν ιδιαίτερα υψηλό γι’ αυτήν, διότι, αν γινόταν δεκτή η ως άνω αίτηση αναιρέσεως, το Ελληνικό Δημόσιο θα υποχρεωνόταν να της καταβάλει το ποσό των 283.492,29 ευρώ. Η αιτούσα ισχυρίζεται, περαιτέρω, ότι η εν λόγω υπόθεση ήταν σημαντική για την οικονομική ευρωστία της και, επομένως, το ως άνω χρονικό διάστημα καθυστερήσεως είναι εξαιρετικά μεγάλο, μη εύλογο και δεν δικαιολογείται. Όμως, η αιτούσα δεν παραθέτει τα οικονομικά της δεδομένα, ώστε να μπορεί να κριθεί η σημασία του διεκδικουμένου ποσού (ΣτΕ μονομ. 145/2018, 4/2017, 2426/2016, πρβλ. ΣτΕ μονομ. 3792, 3571/2015), ενόψει και του ότι, όπως προκύπτει από την 206/2007 απόφαση του ως άνω Διοικητικού Εφετείου Πατρών, ο προϋπολογισμός του επιδίκου έργου, την εκτέλεση του οποίου είχε αναλάβει η αιτούσα, ανερχόταν (κατά τη μελέτη) σε 41.782.210,23 ευρώ, προ Φ.Π.Α. (ΣτΕ μονομ. 4/2017, 1436/2015). Εξάλλου, η αιτούσα δεν ισχυρίζεται ούτε αποδεικνύει ότι η καθυστέρηση στην έκδοση της αποφάσεως είχε ουσιώδη αρνητική επίδραση στην πίστη, στη φήμη και στο κύρος της, στον σχεδιασμό και στην πραγματοποίηση των εμπορικών της δραστηριοτήτων ή / και στην εν γένει διοίκηση των υποθέσεών της (ΣτΕ 145/2018, 502/2017). Τούτο δε είναι σημαντικό ενόψει και του ότι η υπόθεση αφορά σε μεγάλη εργοληπτική επιχείρηση, υποκειμένη εκ της φύσεως του αντικειμένου της σε παρόμοιους κινδύνους ανακύψεως διαφορών κατά την εκτέλεση μιας διοικητικής συμβάσεως (ΣτΕ μονομ. 145/2018, 4/2017, 2223/2016, 2294/2015). Κατ’ ακολουθία, η αιτούσα όλως αορίστως προβάλλει και ουδόλως αποδεικνύει ότι το διακύβευμα της υποθέσεως ήταν σημαντικό γι’ αυτήν (ΣτΕ μονομ. 145/2018). Περαιτέρω, το Ευρωπαϊκό Δικαστήριο των Δικαιωμάτων του Ανθρώπου έχει κρίνει ότι, όταν έχει θεσμοθετηθεί εθνικό ένδικο βοήθημα δίκαιης ικανοποιήσεως, είναι δυνατή η επιδίκαση χαμηλοτέρων χρηματικών ποσών σε σχέση με εκείνα που θα επιδίκαζε το ίδιο σε ανάλογες υποθέσεις, εφόσον τα επιδικαζόμενα σε εθνικό επίπεδο ποσά δεν είναι πολύ κατώτερα ενός ευλόγου ορίου και υπό τον όρο ότι οι σχετικές αποφάσεις, οι οποίες πρέπει να είναι σύμφωνες με τη νομική παράδοση και το βιοτικό επίπεδο της συγκεκριμένης χώρας, εκδίδονται ταχέως, είναι αιτιολογημένες και εκτελούνται αμέσως (Ε.Δ.Δ.Α. Dubjakova κατά Σλοβακίας της 10.10.2004, Scordino κατά Ιταλίας, ΣτΕ μονομ. 145/2018, 4/2017, 2510/2016, 214/2014, 3517/2013, 4467/2012). Στο πλαίσιο αυτό δεν μπορεί να παραγνωρισθεί η προκύπτουσα από τα διαθέσιμα στοιχεία της Ελληνικής Στατιστικής Αρχής συνεχής πτώση, κατά τα τελευταία έτη, του βιοτικού επιπέδου στην Ελλάδα, η οποία οφείλεται στον σοβαρότατο κλονισμό της δημοσιονομικής ισορροπίας του Ελληνικού Κράτους (ΣτΕ μονομ. 145/2018, 4/2017, 2510/2016, 3517/2013, 4467/2012).

8. Επειδή, κατόπιν όλων των προεκτεθέντων, το Δικαστήριο, συνεκτιμώντας το σύνολο των περιστάσεων της υποθέσεως, κρίνει ότι πρέπει, κατά μερική παραδοχή της κρινομένης αιτήσεως, να αναγνωρισθεί η υποχρέωση του Ελληνικού Δημοσίου να καταβάλει στην αιτούσα το ποσό των δύο χιλιάδων τετρακοσίων (2.400) ευρώ, ως δίκαιη ικανοποίηση για την ηθική βλάβη που υπέστη από την υπέρβαση της εύλογης διάρκειας της δίκης επί της ως άνω αιτήσεως αναιρέσεως. Περαιτέρω, εφόσον η υπό κρίση αίτηση γίνεται εν μέρει μόνον δεκτή, πρέπει να συμψηφισθεί η δικαστική δαπάνη μεταξύ των διαδίκων (ΣτΕ μονομ. 2585, 2492, 145/2018, 4/2017, 1322/2016, 4341/2015, 1423/2014, 150/2014). Τέλος, πρέπει να αποδοθεί στην αιτούσα το καταβληθέν παράβολο (ΣτΕ μονομ. 2585, 2492, 145/2018, 4/2017, 2571, 2044/2016, 4236/2015).

Δ ι ά τ α ύ τ α

Δέχεται εν μέρει την υπό κρίση αίτηση.

Αναγνωρίζει την υποχρέωση του Ελληνικού Δημοσίου να καταβάλει στην αιτούσα το ποσό των δύο χιλιάδων τετρακοσίων (2.400) ευρώ, σύμφωνα με το αιτιολογικό.

Διατάσσει την απόδοση στην αιτούσα του κατατεθέντος παραβόλου και

Συμψηφίζει μεταξύ των διαδίκων τη δικαστική δαπάνη.

Κρίθηκε και αποφασίσθηκε στην Αθήνα, στις 28 Δεκεμβρίου 2018

Η ΠάρεδροςΟ Γραμματέας

Φρ. ΓιαννακούΛ. Ρίκος

και η απόφαση δημοσιεύθηκε σε δημόσια συνεδρίαση της 31ης του ίδιου μήνα και έτους.

Η ΠάρεδροςΗ Γραμματέας

Φρ. ΓιαννακούΚ. Πετράκη

./.
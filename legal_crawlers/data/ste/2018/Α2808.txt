Α2808/2018
Β' Τμήμα
Απόφαση
27/12/2018
Αίτηση αναιρέσεως
Ε1032/2015
Πενταμελής
ECLI:EL:COS:2018:1227A2808.15E1032
******
******

Α.Β. (Μ)

Αριθμός 2808/2018

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Β΄

Συνεδρίασε δημόσια στο ακροατήριό του στις 8 Φεβρουαρίου 2017, με την εξής σύνθεση: Ι. Γράβαρης, Αντιπρόεδρος, Προεδρεύων, σε αναπλήρωση της Προέδρου του Τμήματος, που είχε κώλυμα, Ι. Σύμπλης, Π. Τσούκας, Σύμβουλοι, Ο.-Μ. Βασιλάκη, Γ. Φλίγγου, Πάρεδροι. Γραμματέας η Κ. Κεχρολόγου.

Για να δικάσει την από 11 Μαρτίου 2015 αίτηση:

της εταιρείας περιορισμένης ευθύνης με την επωνυμία «ΣΕΡΚΟ Ε.Π.Ε. ΕΠΙΣΤΗΜΟΝΙΚΑ - ΗΛΕΚΤΡΟΝΙΚΑ ΜΗΧΑΝΗΜΑΤΑ (Εισαγωγές - Αντιπροσωπείες - Service» και το διακριτικό τίτλο «Serco LTD», που εδρεύει στον Αθήνα (οδός Αγησάνδρου αρ. 3, Άγιος Αρτέμιος), η οποία παρέστη με τον δικηγόρο Νικόλαο Κοροβέση (Α.Μ. 26090), που τον διόρισε με ειδικό πληρεξούσιο,

κατά της Επιτροπής Ανταγωνισμού, που εδρεύει στην Αθήνα (οδός Κότσικα αρ. 1α), η οποία παρέστη με την δικηγόρο Ρεγγίνα Καρρά (Α.Μ. 19836), που την διόρισε με ειδικό πληρεξούσιο.

Με την αίτηση αυτή η αναιρεσείουσα εταιρεία επιδιώκει να αναιρεθεί η υπ' αριθμ. 3647/2014 απόφαση του Διοικητικού Εφετείου Αθηνών.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Γ. Φλίγγου.

Κατόπιν το δικαστήριο άκουσε τον πληρεξούσιο της αναιρεσείουσας εταιρείας, ο οποίος ανέπτυξε και προφορικά τους προβαλλόμενους λόγους αναιρέσεως και ζήτησε να γίνει δεκτή η αίτηση και την πληρεξούσια της αναιρεσίβλητης Επιτροπής, η οποία ζήτησε την απόρριψή της.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

 Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινόμενης αίτησης έχει καταβληθεί το νόμιμο παράβολο (υπ’ αριθμ. 1384035-9/12.3.2015 ειδικά γραμμάτια παραβόλου σειράς Α΄).

2. Επειδή, με την αίτηση αυτή ζητείται η αναίρεση της 3647/2014 απόφασης του Διοικητικού Εφετείου Αθηνών, με την οποία απορρίφθηκε προσφυγή της αναιρεσείουσας εταιρείας κατά της υπογραφόμενης από τον Πρόεδρο της Επιτροπής Ανταγωνισμού υπ' αριθ. 5109/25.6.2013 πράξης, η οποία εκδόθηκε επί αιτήματος της εταιρείας αυτής για τη λήψη ασφαλιστικών μέτρων κατά των εταιρειών “Gampro Lundia AB” και “Ιατρικά Προϊόντα ΕΠΕ”, κατ’ άρθρο 25 παρ. 5 του ν. 3959/2011, και σύμφωνα με την οποία (και κατά τα ειδικότερα αναφερόμενα σε αυτήν) δεν συνέτρεχε, στη συγκεκριμένη περίπτωση, λόγος λήψεως τέτοιων μέτρων.

3. Επειδή, ο ν. 3959/2011 «Προστασία του ελεύθερου ανταγωνισμού» (Α΄ 93), στην παράγραφο 5 του άρθρου 25 [“Εξουσίες της Επιτροπής (Ανταγωνισμού) επί παραβάσεων”] ορίζει τα εξής: «Η Επιτροπή Ανταγωνισμού είναι αποκλειστικώς αρμόδια να λαμβάνει ασφαλιστικά μέτρα αυτεπαγγέλτως ή ύστερα από αίτηση του Υπουργού Οικονομίας, Ανταγωνιστικότητας και Ναυτιλίας, όταν πιθανολογείται παράβαση των άρθρων 1, 2 και 11 ή των άρθρων 101 και 102 της Συνθήκης για τη Λειτουργία της Ευρωπαϊκής Ένωσης και συντρέχει επείγουσα περίπτωση για την αποτροπή άμεσα επικείμενου κινδύνου ανεπανόρθωτης βλάβης στο δημόσιο συμφέρον. Η Επιτροπή Ανταγωνισμού μπορεί να απειλήσει πρόστιμο μέχρι δέκα χιλιάδες (10.000) ευρώ για κάθε ημέρα μη συμμόρφωσης προς την απόφασή της και να επιβάλει αυτό με απόφασή της που βεβαιώνει τη μη συμμόρφωση. Κατά τον υπολογισμό του προστίμου συνεκτιμούνται τα οφέλη που αποκομίζει η επιχείρηση, καθώς και οι επιπτώσεις στη σχετική αγορά από τη μη συμμόρφωση στην απόφαση. Η Επιτροπή Ανταγωνισμού υποχρεούται να αποφανθεί το αργότερο μέσα σε προθεσμία δεκαπέντε (15) ημερών από την ημερομηνία κατάθεσης της αίτησης Υπουργού Οικονομίας, Ανταγωνιστικότητας και Ναυτιλίας, αφού πρώτα ακουστούν τα ενδιαφερόμενα μέρη. Η απόφαση αυτή υπόκειται μόνο σε προσφυγή ενώπιον του Διοικητικού Εφετείου Αθηνών. Οι διατάξεις των παραγράφων 2, 3 και 4 του άρθρου 30 [περί της προσφυγής] εφαρμόζονται αναλόγως. Με τις διατάξεις της παρούσας παραγράφου δεν θίγεται η αρμοδιότητα των πολιτικών δικαστηρίων προς λήψη ασφαλιστικών μέτρων για την προστασία ιδιωτικών συμφερόντων».

4. Επειδή, το παραπάνω πέμπτο εδάφιο της παραγράφου 5 του άρθρου 25 του ν. 3959/2011, που ορίζει ότι “η απόφαση αυτή (της Επιτροπής Ανταγωνισμού) υπόκειται μόνον σε προσφυγή ενώπιον του Διοικητικού Εφετείου Αθηνών”, έχει την έννοια ότι αποκλείεται ρητά η άσκηση αιτήσεως αναιρέσεως ενώπιον του Συμβουλίου της Επικρατείας κατά της αποφάσεως του Διοικητικού Εφετείου Αθηνών που εκδίδεται επί προσφυγής κατά πράξεως σχετικά με την άσκηση, σε συγκεκριμένη περίπτωση, της αρμοδιότητας της Επιτροπής Ανταγωνισμού να λαμβάνει ασφαλιστικά μέτρα κατά τις πιο πάνω διατάξεις του άρθρου 25. Η ρύθμιση αυτή του πέμπτου εδαφίου της παραγράφου 5 του άρθρου 25 του ν. 3959/2011 δικαιολογείται από τη φύση των σχετικών διαφορών, οι οποίες αφορούν, κατά βάση, σε ζητήματα ουσιαστικών σταθμίσεων και εκτιμήσεων πραγματικού με επείγοντα χαρακτήρα, και, ως ειδική, υπερισχύει της γενικής ρύθμισης του άρθρου 32 παράγραφος 1 του ίδιου νόμου (3959/2011), κατά την οποία “Κατά των αποφάσεων του Διοικητικού Εφετείου Αθηνών, που εκδίδονται σύμφωνα με τον παρόντα νόμο, επιτρέπεται αίτηση αναιρέσεως ενώπιον του Συμβουλίου της Επικρατείας στους διατελέσαντες διαδίκους κατά την ενώπιον του Διοικητικού Εφετείου Αθηνών δίκη, σύμφωνα με τις κείμενες διατάξεις” (βλ. ΣτΕ 327/2002 επταμ. επί της ομοίου περιεχομένου διατάξεως του τετάρτου εδαφίου της παραγράφου 4 του άρθρου 9 του προϊσχύσαντος ν. 703/1977 “περί ελέγχου μονοπωλίων και ολιγοπωλείων και προστασίας του ελεύθερου ανταγωνισμού”, όπως το άρθρο αυτό αντικαταστάθηκε από το άρθρο 4 παρ. 6 του ν. 2296/1995 - τροποποιήθηκε δε, ακολούθως, με το άρθρο 16 του ν. 3373/2005, Α΄ 188, και η παράγραφος 4 αναριθμήθηκε, τελικώς, σε παράγραφο 7 με το άρθρο 17 παρ. 5 του ν. 3784/2009, Α΄ 137). Εξ άλλου, η εν λόγω ρύθμιση, περί εξαιρέσεως από την αίτηση αναιρέσεως, όπως προκύπτει, κατά τ' ανωτέρω, τόσον από το γράμμα όσο και από τον σκοπό της, καταλαμβάνει όχι μόνο διαφορές από τη λήψη ασφαλιστικών μέτρων κατ' εφαρμογή των ως άνω διατάξεων, αλλά και διαφορές, όπως εν προκειμένω, από την παράλειψη λήψεως τέτοιων μέτρων. 

5. Επειδή, σύμφωνα με τα ανωτέρω, η προσβαλλόμενη απόφαση, με το προεκτεθέν περιεχόμενο (ανωτ. σκέψη 2) δεν υπόκειται σε αίτηση αναιρέσεως ενώπιον του Συμβουλίου της Επικρατείας και, συνεπώς, η κρινόμενη αίτηση πρέπει να απορριφθεί ως απαράδεκτη. 

 Δ ι ά τ α ύ τ α

Απορρίπτει την αίτηση.

Διατάσσει την κατάπτωση του παραβόλου.

Επιβάλλει στην αναιρεσείουσα την δικαστική δαπάνη της Επιτροπής Ανταγωνισμού, η οποία ανέρχεται σε τετρακόσια εξήντα (460) ευρώ.

Η διάσκεψη έγινε στην Αθήνα στις 16 Οκτωβρίου 2018

Ο Προεδρεύων ΑντιπρόεδροςΗ Γραμματέας

 Ι. Γράβαρης Κ. Κεχρολόγου

και η απόφαση δημοσιεύθηκε σε δημόσια συνεδρίαση της 27ης Δεκεμβρίου 2018.

Η Πρόεδρος του Β´ ΤμήματοςΗ Γραμματέας

 Ε. Σάρπ Α. Ζυγουρίτσα

 ΣΤΟ ΟΝΟΜΑ ΤΟΥ ΕΛΛΗΝΙΚΟΥ ΛΑΟΥ

Εντέλλεται προς κάθε δικαστικό επιμελητή να εκτελέσει όταν του το ζητήσουν την παραπάνω απόφαση, τους Εισαγγελείς να ενεργήσουν κατά την αρμοδιότητά τους και τους Διοικητές και τα άλλα όργανα της Δημόσιας Δύναμης να βοηθήσουν όταν τους ζητηθεί.

Η εντολή πιστοποιείται με την σύνταξη και την υπογραφή του παρόντος.

Αθήνα, ..............................................

Η Πρόεδρος του Β΄ Τμήματος Η Γραμματέας

 Ε. Σάρπ Α. Ζυγουρίτσα 

./.
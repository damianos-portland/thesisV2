Α2815/2018
Γ' Τμήμα
Απόφαση
31/12/2018
Αίτηση ακυρώσεως
Ε2716/2017
Πενταμελής
ECLI:EL:COS:2018:1231A2815.17E2716
******
******

Ε.Μ.(m)

Αριθμός 2815/2018

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Γ΄

Συνεδρίασε δημόσια στο ακροατήριό του στις 29 Νοεμβρίου 2018, με την εξής σύνθεση: Δ. Σκαλτσούνης, Αντιπρόεδρος, Προεδρεύων, σε αναπλήρωση της Προέδρου του Τμήματος, που είχε κώλυμα, Α.-Μ. Παπαδημητρίου, Δ. Εμμανουηλίδης, Σύμβουλοι, Δ. Βανδώρος, Ιω. Παπαγιάννης, Πάρεδροι. Γραμματέας ο Α. Γεωργακόπουλος.

Για να δικάσει την από 16 Οκτωβρίου 2017 αίτηση:

των: 1) Σ. Ξ..του Δ., κατοίκου Αθηνών (...), ο οποίος παρέστη με τον δικηγόρο Αθανάσιο Ξηρό (Α.Μ. 18682), που τον διόρισε στο ακροατήριο, κλπ (41 αιτ.),

κατά του Υπουργού Παιδείας, Έρευνας & Θρησκευμάτων, ο οποίος παρέστη με την Νικολέττα Μπελίτση, Πάρεδρο του Νομικού Συμβουλίου του Κράτους και η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της.

Με την αίτηση αυτή οι αιτούντες επιδιώκουν να ακυρωθεί η υπ’ αριθ. Φ.361.22/21/90780/Ε3/31.5.2017 απόφαση του Υπουργού Παιδείας, Έρευνας & Θρησκευμάτων, και κάθε άλλη συναφής πράξη ή παράλειψη της Διοικήσεως.

Η εκδίκαση άρχισε με την ανάγνωση της εκθέσεως του εισηγητή, Παρέδρου Ιω. Παπαγιάννη.

Κατόπιν το δικαστήριο άκουσε τον πληρεξούσιο των αιτούντων που παρέστησαν, ο οποίος ανέπτυξε και προφορικά τους προβαλλόμενους λόγους ακυρώσεως και ζήτησε να γίνει δεκτή η αίτηση.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή με την κρινόμενη αίτηση, για την άσκηση της οποίας καταβλήθηκε το νόμιμο παράβολο (1430771, 2708601-5, 6049135/2017 έντυπα παραβόλου), οι αιτούντες, μόνιμοι εκπαιδευτικοί της πρωτοβάθμιας και δευτεροβάθμιας εκπαιδεύσεως, ζητούν την ακύρωση της Φ.361.22/21/90780/Ε3/31-5-2017 αποφάσεως του Υπουργού Παιδείας, Έρευνας και Θρησκευμάτων (Β΄ 1890) περί καθορισμού της διαδικασίας υποβολής αιτήσεων, επιλογής και τοποθετήσεως διευθυντών σχολικών μονάδων και εργαστηριακών κέντρων.

2. Επειδή εκ των αιτούντων οι αναφερόμενοι στο δικόγραφο με τους αριθμούς 2, 4, 6, 12-15, 18-23, 25, 27-36 και 38-41 δεν νομιμοποίησαν τον δικηγόρο που υπογράφει το δικόγραφο της αιτήσεως και παρέστη κατά τη συζήτηση στο ακροατήριο με οποιονδήποτε από τους νομίμως προβλεπόμενους τρόπους. Ως προς τους ανωτέρω αιτούντες οι αίτηση πρέπει να απορριφθεί ως απαράδεκτη.

3. Επειδή στο άρθρο 32 παρ. 2 του π.δ. 18/1989 (Α΄ 8) ορίζεται ότι "Καταργείται ... η δίκη αν μετά την άσκηση της αίτησης ακυρώσεως και έως την πρώτη συζήτηση της υπόθεσης η προσβαλλόμενη πράξη έπαυσε για οποιονδήποτε λόγο να ισχύει, εκτός αν ο αιτών επικαλείται ιδιαίτερο έννομο συμφέρον που δικαιολογεί τη συνέχιση της δίκης". Κατά την έννοια της ανωτέρω διατάξεως, η δίκη καταργείται, εάν μετά την άσκηση της αιτήσεως ακυρώσεως και πριν από την πρώτη συζήτησή της έπαυσε να ισχύει η προσβαλλόμενη πράξη, διότι αντικαταστάθηκε, τροποποιήθηκε ή έληξε η χρονική ισχύς της ή για οποιονδήποτε άλλο λόγο. Η δίκη, όμως, συνεχίζεται, εάν ο αιτών επικαλείται και αποδεικνύει ιδιαίτερο έννομο συμφέρον που επιβάλλει να συνεχισθεί η δίκη για να αρθούν οι δυσμενείς συνέπειες, οι οποίες δημιουργήθηκαν κατά τον χρόνο ισχύος της προσβαλλόμενης πράξεως και οι οποίες διατηρούνται και στο μέλλον, μη δυνάμενες να αρθούν παρά μόνο με την ακύρωσή της. Η επίκληση από τον αιτούντα του ιδιαιτέρου αυτού εννόμου συμφέροντος, μετά των πραγματικών περιστατικών επί των οποίων θεμελιώνεται τούτο, πρέπει να γίνεται είτε με υπόμνημα ή με έγγραφη δήλωση προς το Δικαστήριο, που κατατίθενται μέχρι την πρώτη συζήτηση της υποθέσεως στο ακροατήριο, είτε με προφορική δήλωση στο ακροατήριο και ανάπτυξη του περιεχομένου της προφορικής αυτής δηλώσεως με υπόμνημα, που κατατίθεται εντός της χορηγηθείσης από τον Πρόεδρο για την υποβολή υπομνήματος προθεσμίας, κατ’ ανάλογη εφαρμογή του άρθρου 25 παρ. 2 του π.δ. 18/1989. Ιδιαίτερο έννομο συμφέρον, κατά την έννοια της ως άνω παραγράφου 2 του άρθρου 32, δεν μπορούν να στοιχειοθετήσουν, πάντως, αποζημιωτικές απαιτήσεις του αιτούντος, για ζημία που τυχόν υπέστη από την εκτέλεση της προσβαλλομένης πράξεως, δεδομένου ότι η αποζημίωση μπορεί να επιδιωχθεί με την άσκηση των καταλλήλων ενδίκων βοηθημάτων ενώπιον των αρμοδίων δικαστηρίων, τα οποία θα κρίνουν παρεμπιπτόντως και τη νομιμότητα της φερομένης ως ζημιογόνου πράξεως ή παραλείψεως της Διοικήσεως. Περαιτέρω, δεν συνιστά το απαιτούμενο, κατά τα εκτεθέντα, ιδιαίτερο έννομο συμφέρον για την συνέχιση της δίκης, η επιδιωκόμενη αποτροπή της τυχόν εκδόσεως στο μέλλον ομοίου περιεχομένου διοικητικών πράξεων, προσβλητών άλλωστε και αυτοτελώς ενώπιον του αρμοδίου δικαστηρίου. Εξ άλλου, η προαναφερθείσα διάταξη του π.δ. 18/1989 τυγχάνει εφαρμογής και επί των κανονιστικού χαρακτήρα διοικητικών πράξεων. Στην περίπτωση αυτή, όταν δηλαδή κατά τον χρόνο συζητήσεως της υποθέσεως η προσβαλλόμενη κανονιστική ρύθμιση έχει παύσει να ισχύει, από μόνη την έκδοση, κατά τον χρόνο ισχύος της, ατομικών διοικητικών πράξεων βάσει αυτής, δεν στοιχειοθετείται ιδιαίτερο έννομο συμφέρον που δικαιολογεί τη συνέχιση της δίκης, δεδομένου ότι το κύρος κανονιστικής πράξεως μπορεί να ελεγχθεί παρεμπιπτόντως και χωρίς περιορισμούς με την άσκηση ενδίκων βοηθημάτων ενώπιον των αρμοδίων δικαστηρίων κατά των ατομικών πράξεων που εκδίδονται κατ’ εφαρμογή της (βλ. ΣτΕ 1046/2018, 2049/2017, 1973/2016, 1344/2013 επτ., 2228/2012 επτ. κ.ά.). Τέλος, όπως έχει κριθεί, η παράλειψη επιλογής υπαλλήλου σε θέση προϊσταμένου οργανικής μονάδας δεν συνεπάγεται, από μόνη της, ηθική μείωση για τον μη επιλεγέντα, εφόσον δεν του αποδίδεται από τη σχετική ατομική πράξη προσωπική μομφή, ευθύνη ή ηθική απαξία (βλ. ΣτΕ 1472/2018, 638/2018, 2507/2016 κ.ά.).

4. Επειδή μετά την άσκηση της αιτήσεως ακυρώσεως εκδόθηκε και δημοσιεύθηκε ο ν. 4547/2018 (Α΄ 102), με τίτλο "Αναδιοργάνωση της πρωτοβάθμιας και δευτεροβάθμιας εκπαίδευσης και άλλες διατάξεις". Με το κεφάλαιο Γ΄ του νόμου αυτού (άρθρα 21-36) ρυθμίσθηκαν εκ νέου τα ζητήματα επιλογής των στελεχών της εκπαιδεύσεως, κατ' εξουσιοδότηση δε του νόμου τούτου εκδόθηκε η Φ.361/22/41/159789/26-9-2018 κανονιστική απόφαση του Υπουργού Παιδείας (Β΄ 4424), με την οποία ρυθμίσθηκαν τα ειδικότερα θέματα που αφορούν τη διαδικασία επιλογής και τοποθετήσεως των διευθυντών σχολικών μονάδων και εργαστηριακών κέντρων, με συνέπεια η προσβαλλόμενη υπουργική απόφαση να παύσει να ισχύει. Υπό τα δεδομένα αυτά, συντρέχει λόγος καταργήσεως της δίκης σύμφωνα με τα εκτεθέντα στην προηγούμενη σκέψη. Εξ άλλου, οι αιτούντες προέβαλαν κατά τη συζήτηση στο ακροατήριο και με το από 4/12/2018 υπόμνημα, που κατατέθηκε μετά τη συζήτηση και εντός της χορηγηθείσης από τον Πρόεδρο προθεσμίας, ότι έχουν ιδιαίτερο έννομο συμφέρον για τη συνέχιση της δίκης, το οποίο συνίσταται: α) στο ότι, έχοντας θητεύσει στο παρελθόν σε θέσεις διευθυντών σχολικών μονάδων και ζώντας στη συντριπτική πλειονότητά τους σε μικρές-κλειστές κοινωνίες της περιφέρειας, η παράλειψη της επιλογής τους, ως συνέπεια της προσβαλλόμενης υπουργικής αποφάσεως, είχε ως αποτέλεσμα να πληγεί καίρια η επαγγελματική τους φήμη και το επιστημονικό τους κύρος· β) στο ότι προσδοκούν, τουλάχιστον όσοι από τους αιτούντες δεν έχουν προσβάλει την ατομική παράλειψή τους κατά τις επιλογές που έγιναν το έτος 2017, να αποκτήσουν "ισχυρό, νομολογιακά θεμελιωμένο, έρεισμα για αποκατάσταση της υλικής βλάβης που τους προκάλεσε η προσβαλλομένη, καταθέτοντας αγωγή και διεκδικώντας το αναλογούν επίδομα της θέσης που στερήθηκαν"· και γ) στο ότι τρεις εκ των αιτούντων (5η, 7ος και 16ος στο δικόγραφο), οι οποίοι άσκησαν αιτήσεις ακυρώσεως κατά της παραλείψεως επιλογής τους στο Διοικητικό Εφετείο Αθηνών, "με την τυχόν ακυρωτική ετυμηγορία Σας [επί της κρινομένης αιτήσεως], αναμένουν με βεβαιότητα την επιτυχή έκβαση της προσωπικά ανοιγείσας δίκης". Σύμφωνα με τα εκτεθέντα στην προηγούμενη σκέψη, οι πιο πάνω ισχυρισμοί των αιτούντων είναι απορριπτέοι ως αβάσιμοι. Ειδικότερα, ο πρώτος ισχυρισμός είναι απορριπτέος, διότι μόνη η μη επιλογή των αιτούντων σε θέσεις διευθυντών σχολικών μονάδων δεν συνεπάγεται γι' αυτούς ηθική μείωση· τούτο δε ανεξαρτήτως του ότι, ακόμη και αν υφίστατο τέτοιο ζήτημα, θα αποτελούσε συνέπεια της σχετικής ατομικής πράξεως και όχι της προσβαλλόμενης κανονιστικής. Ο δεύτερος ισχυρισμός είναι απορριπτέος ως αβάσιμος, διότι οι αιτούντες μπορούν να επιδιώξουν την αποζημίωσή τους με αγωγή, για την έγερση της οποίας δεν αποτελεί προϋπόθεση η ακύρωση της ζημιογόνου πράξεως, μόνο δε η επιδίωξη ισχυρότερης δικονομικά θέσεως στη δίκη επί της αγωγής (επίκληση ακυρωτικού δεδικασμένου από τον ενάγοντα) δεν συνιστά ιδιαίτερο έννομο συμφέρον κατά την έννοια του άρθρου 32 παρ. 2 του π.δ. 18/1989. Ο τρίτος ισχυρισμός είναι απορριπτέος ως αβάσιμος, διότι το δικαστήριο στο οποίο εκκρεμούν οι ασκηθείσες αιτήσεις ακυρώσεως κατά ατομικών παραλείψεων μπορεί να εξετάσει παρεμπιπτόντως οποιοδήποτε ζήτημα νομιμότητας της προσβαλλόμενης υπουργικής αποφάσεως συνδεόμενο με τις προσβληθείσες ατομικές πράξεις. Τέλος, ο ισχυρισμός των αιτούντων, κατά τον οποίο η επίμαχη πρωτοβουλία του νομοθέτη, που εκδηλώθηκε με τη θέσπιση αφενός του ν. 4547/2018 και αφετέρου της μνημονευμένης κανονιστικής υπουργικής αποφάσεως κατ' εξουσιοδότηση του νόμου αυτού, συνιστά ανεπίτρεπτη επέμβαση σε εκκρεμή δίκη, διότι έλαβε χώρα "αιφνίδια, ανεπίκαιρα και δίχως να αντιμετωπίζονται πραγματικές ανάγκες", επιδιώκοντας "αποκλειστικά.....[την] κατάργηση της δίκης που άνοιξε η υποβολή της κρινόμενης αίτησης", είναι απορριπτέος, προεχόντως, ως αλυσιτελώς προβαλλόμενος, δεδομένου ότι σε κάθε περίπτωση καταργήσεως δίκης κατά το άρθρο 32 παρ. 2 του π.δ. 18/1989, συμπεριλαμβανομένης και αυτής που προκαλείται από τη μεταβολή του ισχύοντος νομοθετικού ή κανονιστικού καθεστώτος, οι αιτούντες δεν στερούνται δικαστικής προστασίας, εφόσον επικαλεσθούν βασίμως και αποδείξουν το σχετικό ιδιαίτερο έννομο συμφέρον που σύμφωνα με την ανωτέρω πάγια και γενικής ισχύος ρύθμιση δικαιολογεί τη συνέχιση της δίκης (πρβλ. ΣτΕ 4367/1997 Ολομ.).

Δ ι ά τ α ύ τ α

Απορρίπτει την αίτηση ως προς τους αιτούντες που αναφέρονται στο δικόγραφο με τους αριθμούς 2, 4, 6, 12-15, 18-23, 25, 27-36 και 38-41.

Καταργεί τη δίκη ως προς τους λοιπούς.

Διατάσσει την κατάπτωση του παραβόλου.

Επιβάλλει συμμέτρως στους αιτούντες, ως προς τους οποίους απορρίπτεται η αίτηση, τη δικαστική δαπάνη του Δημοσίου, η οποία ανέρχεται σε τετρακόσια εξήντα (460) ευρώ.

Η διάσκεψη έγινε στην Αθήνα στις 13 Δεκεμβρίου 2018

Ο Προεδρεύων ΑντιπρόεδροςΟ Γραμματέας

Δ. ΣκαλτσούνηςΑ. Γεωργακόπουλος

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2018.

Ο Προεδρεύων ΑντιπρόεδροςΗ Γραμματέας του Γ´ Τμήματος

Δ. ΣκαλτσούνηςΔ. Τετράδη

./.
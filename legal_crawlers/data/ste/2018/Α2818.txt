Α2818/2018
Γ' Τμήμα
Απόφαση
31/12/2018
Έφεση
Ε3403/2017
Πενταμελής
ECLI:EL:COS:2018:1231A2818.17E3403
******
******

Ε.Μ.(m)

Αριθμός 2818/2018

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Γ΄

Συνεδρίασε δημόσια στο ακροατήριό του στις 18 Οκτωβρίου 2018, με την εξής σύνθεση: Αικ. Συγγούνα, Αντιπρόεδρος, Πρόεδρος του Γ΄ Τμήματος, Γ. Τσιμέκας, Μ. Τριπολιτσιώτη, Σύμβουλοι, Δ. Βανδώρος, Ε. Μελισσαρίδης, Πάρεδροι. Γραμματέας ο Α. Γεωργακόπουλος.

Για να δικάσει την από έφεση:

του Γενικού Νοσοκομείου Χανίων "Ο Αγιος Γεώργιος", που εδρεύει στις Μουρνιές Χανίων, το οποίο δεν παρέστη,

κατά του Ι.. Π... του Α..., κατοίκου Χανίων, ο οποίος παρέστη με τον δικηγόρο Πέτρο Μηλιαράκη (Α.Μ. 6376), που τον διόρισε με πληρεξούσιο,

και κατά της υπ’ αριθ. 179/2017 απόφασης του Διοικητικού Εφετείου Χανίων.

Η εκδίκαση άρχισε με την ανάγνωση της εκθέσεως του εισηγητή, Παρέδρου Ε. Μελισσαρίδη.

Κατόπιν το δικαστήριο άκουσε τον πληρεξούσιο του εφεσιβλήτου, ο οποίος ζήτησε την απόρριψη της υπό κρίση εφέσεως.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, με την έφεση αυτή, για την οποία δεν απαιτείται η καταβολή παραβόλου, ζητείται η εξαφάνιση της 179/2017 αποφάσεως του Διοικητικού Εφετείου Χανίων. Με την απόφαση αυτή έγινε δεκτή αίτηση ακυρώσεως του εφεσίβλητου και ακυρώθηκαν (α) η 8366/15.7.2014 απόφαση του Διοικητή της 7ης Υ.Π.Ε. Κρήτης με την οποία είχε ανακληθεί η μετάταξή του και (β)16303/1.9.2014 απόφαση του Διοικητή του Γενικού Νοσοκομείου Χανίων με την οποία είχε ανακληθεί ο διορισμός του στο Θεραπευτήριο Ψυχικών Παθήσεων Χανίων στην κατηγορία ΠΕ και στον κλάδο Διοικητικού-Λογιστικού.

2. Επειδή, το δικόγραφο της υπό κρίση εφέσεως υπογράφεται από δικηγόρο ως πληρεξούσιο του εκκαλούντος νοσοκομείου. Κατά τη συζήτηση, όμως, της υποθέσεως στο ακροατήριο, το Νοσοκομείο δεν παρέστη με πληρεξούσιο δικηγόρο, ούτε εμφανίσθηκε νόμιμος εκπρόσωπός του για να δηλώσει ότι εγκρίνει την άσκηση της εφέσεως, ούτε, τέλος, προσκόμισε, σύμφωνα με το άρθρο 96 παρ. 2 του Κ.Πολ.Δ., έγγραφο του αρμόδιου οργάνου του νοσοκομείου περί παροχής πληρεξουσιότητας στον υπογράφοντα δικηγόρο. Συνεπώς, η κρινόμενη έφεση πρέπει να απορριφθεί ως απαράδεκτη, σύμφωνα με τα οριζόμενα στα άρθρα 66 και 27 του π.δ. 18/1989 (Α΄8), όπως η τελευταία διάταξη αντικαταστάθηκε με το άρθρο 4 παρ. 2 του ν. 2497/1997 (Α' 67).

Δ ι ά τ α ύ τ α

Απορρίπτει την έφεση.

Επιβάλλει σε βάρος του εκκαλούντος νοσοκομείου τη δικαστική δαπάνη του εφεσίβλητου, που ανέρχεται σε τετρακόσια εξήντα (460) ευρώ.

Η διάσκεψη έγινε στην Αθήνα στις 24 Οκτωβρίου 2018.

Η Πρόεδρος του Γ΄ ΤμήματοςΟ Γραμματέας

Αικ. ΣυγγούναΑ. Γεωργακόπουλος

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2018.

Ο Προεδρεύων ΑντιπρόεδροςΗ Γραμματέας του Γ´ Τμήματος

Δ. ΣκαλτσούνηςΔ. Τετράδη

./.
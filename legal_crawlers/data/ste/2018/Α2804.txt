Α2804/2018
Β' Τμήμα
Απόφαση
27/12/2018
Αίτηση αναιρέσεως
Ε2648/2015
Πενταμελής
ECLI:EL:COS:2018:1227A2804.15E2648
******
******

Α.Β. (Μ)

Αριθμός 2804/2018

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Β΄

Συνεδρίασε δημόσια στο ακροατήριό του στις 7 Νοεμβρίου 2018, με την εξής σύνθεση: Ε. Σάρπ, Αντιπρόεδρος, Πρόεδρος του Β΄ Τμήματος, Σ. Βιτάλη, Α. Γαλενιανού-Χαλκιαδάκη, Σύμβουλοι, Β. Μόσχου, Α. Φοβάκης, Πάρεδροι. Γραμματέας η Α. Ζυγουρίτσα.

Για να δικάσει την από 2 Οκτωβρίου 2015 αίτηση:

της ομόρρυθμης εταιρείας με την επωνυμία "Μ. Β...-ΔΙΕΘΝΗΣ ΤΕΧΝΙΚΗ ΚΑΙ ΣΙΑ ΟΕ'', που εδρεύει στο Νέο Ψυχικό Αττικής (Λ. Κηφισίας αρ. 340), η οποία παρέστη με τον δικηγόρο Λάμπρο Γεωργακόπουλο (Α.Μ. 25632), που τον διόρισε με ειδικό πληρεξούσιο,

κατά του Υπουργού Οικονομικών, ο οποίος παρέστη με την Αναστασία Βασιλείου, Πάρεδρο του Νομικού Συμβουλίου του Κράτους.

Με την αίτηση αυτή η αναιρεσείουσα εταιρεία επιδιώκει να αναιρεθεί η υπ' αριθμ. 1615/2015 απόφαση του Διοικητικού Εφετείου Αθηνών.

Η εκδίκαση άρχισε με την ανάγνωση της εκθέσεως του εισηγητή, Παρέδρου Α. Φοβάκη.

Κατόπιν το δικαστήριο άκουσε τον πληρεξούσιο της αναιρεσείουσας εταιρείας, ο οποίος ανέπτυξε και προφορικά τους προβαλλόμενους λόγους αναιρέσεως και ζήτησε να γίνει δεκτή η αίτηση και την εκπρόσωπο του Υπουργού, η οποία ζήτησε την απόρριψή της.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

 Σ κ έ φ θ η κ ε κ α τ ά τ ο ν Ν ό μ ο

1. Επειδή, με την υπό κρίση αίτηση, για την άσκηση της οποίας έχει καταβληθεί το νόμιμο παράβολο (Θ-0078209/1.10.2015 διπλότυπο είσπραξης τύπου Α΄ της Δ.Ο.Υ. Ψυχικού), ζητείται η αναίρεση της 1615/2015 αποφάσεως του Διοικητικού Εφετείου Αθηνών, με την οποία απερρίφθη, ως απαράδεκτη κατ’ άρθρο 70 παρ. 1 του Κώδικα Διοικητικής Δικονομίας, δεύτερη προσφυγή της ήδη αναιρεσείουσας τεχνικής εταιρείας κατά της 1557/19.6.2008 πράξης του Προϊστάμενου του Διαπεριφερειακού Ελεγκτικού Κέντρου Αθηνών περί προσδιορισμού αποτελεσμάτων και επιβολής φόρου εισοδήματος, οικονομικού έτους 2005. Με την πράξη αυτή είχαν, ειδικότερα, προσδιορισθεί τα φορολογητέα κέρδη της αναιρεσείουσας για το ένδικο οικονομικό έτος στο ποσό των 1.562.534€, έναντι δηλωθέντων κερδών 371.033€, και είχε επιβληθεί σε βάρος της συμπληρωματικός κύριος φόρος εισοδήματος και πρόσθετος φόρος ανακρίβειας, ύψους 390.937€ και 445.668€, αντιστοίχως.

2. Επειδή, στο άρθρο 70 του Κώδικα Διοικητικής Δικονομίας (ν. 2717/1999, Α΄ 97) ορίζονταν, αρχικώς, τα εξής: «1. Είναι απαράδεκτη η άσκηση δεύτερης προσφυγής από τον ίδιο προσφεύγοντα κατά της αυτής πράξης ή παράλειψης. 2. Προσφυγή, από το δικόγραφο της οποίας παραιτήθηκε ο προσφεύγων, θεωρείται ότι δεν ασκήθηκε». Με τις διατάξεις αυτές, οι οποίες εφαρμόσθηκαν κατ’ επανάληψη από το Συμβούλιο της Επικρατείας, χωρίς ουδέποτε να αμφισβητηθεί η συνταγματικότητά τους (ΣτΕ 2122/2013, 2088/2014, πρβλ. και ΣτΕ 1003/2018), προβλέφθηκε το απαράδεκτο της ασκήσεως δεύτερης προσφυγής του αυτού προσφεύγοντος κατά της αυτής πράξης, ρύθμιση που, όπως έχει κριθεί, καταλαμβάνει και τις περιπτώσεις που η πρώτη προσφυγή απερρίφθη ως απαράδεκτη, για τυπικούς λόγους (ΣτΕ 2122/2013, πρβλ. και ΣτΕ 4351-2/2012, 220/2009, 1701/2007, 1734/2005, 3491/2000, 949/1999, 2549/1998, 3311/1997, 1847/1993 κ.ά). Αντίστοιχο απαράδεκτο καθιερώθηκε με το άρθρο 76 παρ. 1 του Κ.Δ.Δ/μίας και για την αγωγή, ρύθμιση που, όπως έχει κριθεί, είναι σύμφωνη με τις περί δικαστικής προστασίας συνταγματικές διατάξεις και εναρμονίζεται πλήρως με τις γενικές αρχές του διοικητικού δικονομικού δικαίου περί άπαξ ασκήσεως των ενδίκων βοηθημάτων και περί σταθερότητας των διοικητικών καταστάσεων (ΣτΕ Ολομέλεια 3840/2009, ΣτΕ 2365/2016, 3351/2012, 2292/2011, 97/2011, 27/2011, 3013/2010, 1306/2010 κ.ά.). Εξαίρεση από το, κατά τα ανωτέρω, απαράδεκτο εισήχθη με το άρθρο 8 παρ. 1 του ν. 3659/2008 (Α΄ 77), με το οποίο επετράπη η κατ’ εξαίρεση άσκηση δεύτερης αγωγής από τον ίδιο ενάγοντα και με το αυτό αντικείμενο, στις περιπτώσεις που η πρώτη αγωγή έχει απορριφθεί τελεσιδίκως για τυπικούς λόγους και η αξίωση του ενάγοντος δεν έχει ακόμη υποπέσει σε παραγραφή (βλ. αιτιολογική έκθεση του ν. 3859/2008, πρβλ. και ΣτΕ 1471/2014, 2088/2014 και 2122/2013, με τις οποίες έχει κριθεί ότι οι νεότερες αυτές διατάξεις δεν μπορούν να τύχουν αναλογικής εφαρμογής επί της προσφυγής).

3. Επειδή, με το άρθρο 83 του ν. 4139/2013 (Α΄ 74, διορθ. σφάλματος Α΄ 92), το οποίο τυγχάνει εν προκειμένω εφαρμογής ως εκ του χρόνου ασκήσεως της προσφυγής της αναιρεσείουσας, προστέθηκαν στην παράγραφο 1 του άρθρου 70 του Κ.Δ.Δ/μίας νέα εδάφια, με το εξής περιεχόμενο: «Κατ’ εξαίρεση επιτρέπεται η άσκηση δεύτερης προσφυγής, όταν η πρώτη έχει απορριφθεί τελεσιδίκως για λόγους τυπικούς. Η προσφυγή αυτή ασκείται εντός προθεσμίας εξήντα (60) ημερών από την κοινοποίηση της τελεσίδικης απόφασης και τα αποτελέσματα της άσκησης της ανατρέχουν στον χρόνο άσκησης της πρώτης». Όπως αναφέρεται στην αιτιολογική έκθεση του ν. 4139/2013, «κατ’ αναλογία με τις εν ισχύι διατάξεις του άρθρου 76 του Κώδικα Διοικητικής Δικονομίας», με τις νεότερες διατάξεις παρέχεται «η δυνατότητα θεραπείας περιπτώσεων απόρριψης προσφυγής για τυπικούς λόγους, ώστε, πέραν των άλλων, να αποτρέπεται η ιδιαίτερα δυσμενής συνέπεια που προκαλείται από την απόρριψη αυτή και να διασφαλίζεται πληρέστερα το δικαίωμα δικαστικής προστασίας των διαδίκων», ενώ, παραλλήλως, επιτυγχάνεται «για την ταυτότητα του λόγου και για λόγους ασφάλειας δικαίου, το ενιαίο της αντιμετώπισης ενδίκων βοηθημάτων που απορρίφθηκαν για τυπικό λόγο». Η παράγραφος 1 του άρθρου 70 του Κ.Δ.Δ/μίας, όπως είχε τροποποιηθεί με το άρθρο 83 του ν. 4139/2013, αντικαταστάθηκε, εν συνεχεία, με το άρθρο 24 του ν. 4274/2014 (Α΄ 147), ως εξής: «Είναι απαράδεκτη η άσκηση δεύτερης προσφυγής από τον ίδιο προσφεύγοντα κατά της αυτής πράξης ή παράλειψης. Κατ’ εξαίρεση, επιτρέπεται η άσκηση δεύτερης προσφυγής όταν η πρώτη έχει απορριφθεί τελεσιδίκως για λόγους τυπικούς, εκτός από την περίπτωση της απόρριψης αυτής ως εκπρόθεσμης και τις περιπτώσεις εφαρμογής των διατάξεων των άρθρων 28 παρ. 3, 139Α και 277 παρ. 1 του παρόντος Κώδικα. Η προσφυγή αυτή ασκείται εντός προθεσμίας εξήντα (60) ημερών από την κοινοποίηση της τελεσίδικης απόφασης και τα αποτελέσματα της άσκησής της ανατρέχουν στο χρόνο άσκησης της πρώτης». Επί των διατάξεων αυτών, στην αιτιολογική έκθεση του ν. 4274/2014 αναφέρονται τα ακόλουθα: «Με την προτεινόμενη ρύθμιση, για λόγους ασφάλειας δικαίου, που συναρτώνται με την οριστικότητα των διοικητικών καταστάσεων, αλλά και αποφυγής επανόδου διαδίκων, στους οποίους δόθηκε η ευκαιρία συμπλήρωσης τυπικών παραλείψεων, αποκλείεται η άσκηση δεύτερης προσφυγής, όταν η πρώτη έχει απορριφθεί ως εκπρόθεσμη, καθώς και όταν ο προσφεύγων έχει κληθεί από το δικαστήριο ή τον εισηγητή δικαστή, κατ’ εφαρμογή των διατάξεων των άρθρων 28 παρ. 3, 139Α και 277 παρ. 1, να καλύψει τις τυπικές παραλείψεις ή την έλλειψη παραβόλου που οδήγησαν στην απόρριψη του ασκηθέντος ενδίκου βοηθήματος ως απαράδεκτου». Μετά, εξάλλου, την άσκηση της υπό κρίση αιτήσεως, δημοσιεύθηκε ο ν. 4509/2017 (Α΄ 201), με το άρθρο 25 παρ. 1 του οποίου αντικαταστάθηκαν εκ νέου οι διατάξεις του δευτέρου εδαφίου της παραγράφου 1 του άρθρου 70 του Κ.Δ.Δ/μίας, προκειμένου να αποσαφηνισθεί ότι οι διατάξεις αυτές τυγχάνουν εφαρμογής σε όλες γενικά τις κατηγορίες διοικητικών διαφορών, συμπεριλαμβανομένων και των φορολογικών (βλ. αιτιολογική έκθεση του ν. 4509/2017).

4. Επειδή, εξ όσων έχουν ήδη εκτεθεί συνάγεται ότι με το άρθρο 70 παρ. 1 του Κ.Δ.Δ/μίας καθιερώθηκε, αρχικώς, απόλυτη απαγόρευση ασκήσεως δεύτερης προσφυγής του αυτού προσφεύγοντος κατά της αυτής πράξης. Η δικονομική αυτή ρύθμιση, η οποία αποτελεί επανάληψη προγενέστερων διατάξεων της φορολογικής δικονομίας και της δικονομίας των λοιπών διοικητικών διαφορών ουσίας [βλ. και άρθρα 83 του Κ.Φ.Δ. (π.δ/γμα 331/1985, Α΄ 116) και 29 παρ. 1 του π.δ/τος 341/1978 (Α΄ 71)], αποτελεί ειδικότερη εκδήλωση της γενικής αρχής της άπαξ ασκήσεως των ένδικων βοηθημάτων στη διοικητική δίκη, η οποία, στην περίπτωση της προσφυγής, όπως, άλλωστε, και της αιτήσεως ακυρώσεως (πρβλ. ΣτΕ 4584/2015, 91/2015, 3651/2013, 4726/2012, 1585/2012, 2480/2011, 387/2011 κ.ά.), έχει ως πρόσθετο δικαιολογητικό λόγο, πέραν της ίσης μεταχειρίσεως των διαδίκων, τη σταθερότητα των διοικητικών καταστάσεων, με την αποτροπή του κινδύνου παράτασης της εκκρεμότητας που προκαλείται από την αμφισβήτηση της νομιμότητας άμεσα εκτελεστών πράξεων της διοικήσεως, εξοπλισμένων με το τεκμήριο της νομιμότητας. Απόκλιση από την απαγόρευση αυτή εισήχθη για πρώτη φορά με τις διατάξεις του άρθρου 83 του ν. 4139/2013, οι οποίες, λόγω του εξαιρετικού τους χαρακτήρα, πρέπει να ερμηνεύονται στενά και κατά τρόπο που εναρμονίζεται με το θεσπισθέν, κατά την έναρξη ισχύος τους, γενικό δικονομικό πλαίσιο, στο οποίο εντάσσονται και οι κανόνες περί εμπροθέσμου και εν γένει περί παραδεκτού ασκήσεως της προσφυγής, οι οποίες ουδόλως εθίγησαν με τις νεότερες διατάξεις. Όπως, αντιθέτως, προκύπτει τόσο από το γράμμα των διατάξεων αυτών, στις οποίες γίνεται λόγος περί τυπικών λόγων απορρίψεως της προσφυγής και όχι περί ελλείψεως των απαιτούμενων κατά νόμον προϋποθέσεων παραδεκτού ασκήσεώς της, όσο και από τον σκοπό του νομοθέτη, όπως αυτός αποτυπώνεται στην αιτιολογική έκθεση του ν. 4139/2013, με την επίμαχη ρύθμιση δεν παρέχεται η δυνατότητα εκ νέου ασκήσεως ενδίκου βοηθήματος, απορριφθέντος ως απαράδεκτου, λόγω μη πληρώσεως δικονομικής προϋποθέσεως, αλλά η δυνατότατα θεραπείας διαδικαστικού χαρακτήρα τυπικών ελλείψεων που, ως εκ της φύσεώς τους, μπορούν να καλυφθούν ή να συμπληρωθούν εκ των υστέρων, με την άσκηση νέας προσφυγής. Τέτοια έλλειψη δεν μπορεί να θεωρηθεί το εκπρόθεσμο της πρώτης προσφυγής, το οποίο, αντιθέτως, αποτελεί δικονομικό απαράδεκτο, μη δυνάμενο, ως εκ της φύσεώς του, να καλυφθεί εκ των υστέρων με την άσκηση δεύτερης προσφυγής, τα αποτελέσματα της οποίας, κατά ρητή πρόβλεψη του νόμου, ανατρέχουν στον χρόνο ασκήσεως της πρώτης. Υπό την αντίθετη ερμηνευτική εκδοχή, θα επιτρεπόταν κατ’ ουσίαν η επανάσκηση απορριφθέντος, λόγω μη συνδρομής προϋποθέσεως παραδεκτού, ενδίκου βοηθήματος, ρύθμιση που, ανεξαρτήτως της συνταγματικότητάς της (ΣτΕ Ολομέλεια 1657-9/2008, 2000/1992, 4024/1998, ΣτΕ 129/2018, 4108/2010, 1040/2000, 3875/1998, 1158/1998, 858/1998, 1912/1997, 1107/1997, 5018/1996 κ.ά., πρβλ. και ΣτΕ 1003/2018), θα οδηγούσε σε παράκαμψη των περί προθεσμιών διατάξεων της διοικητικής δικονομίας και θα καθιστούσε κατ’ ουσίαν την προσφυγή απρόθεσμη, αποτέλεσμα που, πέραν όλων των άλλων, δεν μπορεί να αποτελεί απλή εξ αντανακλάσεως συνέπεια της εφαρμογής μίας ρυθμίζουσας, κατά βάση, άλλα ζητήματα δικονομικής διατάξεως.

5. Επειδή, από την αναιρεσιβαλλόμενη απόφαση προκύπτει ότι με την 1557/19.6.2008 πράξη του Προϊστάμενου του Διαπεριφερειακού Ελεγκτικού Κέντρου Αθηνών προσδιορίσθηκαν τα φορολογητέα κέρδη της αναιρεσείουσας τεχνικής εταιρείας, για το οικονομικό έτος 2005, σε ποσό σημαντικά ανώτερο του περιληφθέντος στην αρχική δήλωση φόρου εισοδήματος (1.562.534€ έναντι 371.033€). Με την ίδια πράξη επιβλήθηκε στην αναιρεσείουσα συμπληρωματικός κύριος φόρος εισοδήματος, ο οποίος αναλογεί στην, κατά τα ανωτέρω, προκύπτουσα διαφορά (390.937€), καθώς και πρόσθετος φόρος, λόγω ανακρίβειας της οικείας φορολογικής δηλώσεως (445.668€). Κατά της πράξης αυτής η αναιρεσείουσα άσκησε προσφυγή, η οποία απερρίφθη, ως εκπρόθεσμη, με την 2074/2013 απόφαση του Διοικητικού Εφετείου Αθηνών. Νεότερη προσφυγή της αναιρεσείουσας κατά της αυτής πράξεως, ασκηθείσα κατ’ επίκληση του άρθρου 70 παρ. 1 του Κ.Δ.Δ/μίας, απερρίφθη, ως απαράδεκτη, με την ήδη αναιρεσιβαλλόμενη απόφαση. Με την απόφαση αυτή έγινε, ειδικότερα, δεκτό ότι με το άρθρο 70 παρ. 1 του Κ.Δ.Δ/μίας, όπως ίσχυε κατά τον κρίσιμο χρόνο, παρεχόταν η δυνατότητα ασκήσεως δεύτερης προσφυγής μετά την τελεσίδικη απόρριψη της πρώτης για τυπικούς λόγους, στους τυπικούς, ωστόσο, αυτούς λόγους δεν περιλαμβάνεται και το εκπρόθεσμο. Λαμβάνοντας, περαιτέρω, υπόψη ότι αντικείμενο της προσφυγής είναι η εξέταση της νομιμότητας εκτελεστής διοικητικής πράξης, η αμφισβήτηση της οποίας τελεί υπό αυστηρές χρονικές προϋποθέσεις, το δικάσαν δικαστήριο κατέληξε στο συμπέρασμα ότι η εμπρόθεσμη άσκηση της πρώτης προσφυγής αποτελεί απαραίτητη προϋπόθεση για την παραδεκτή άσκηση της δεύτερης, τα αποτελέσματα της οποίας ανατρέχουν, κατά ρητή πρόβλεψη του νόμου, στον χρόνο ασκήσεως της χρονικώς προγενέστερης. Υπέρ της ερμηνευτικής αυτής εκδοχής συνηγορεί, κατά την κρίση του δικάσαντος εφετείου, και η μεταγενέστερη διάταξη του άρθρου 24 του ν. 4274/2014, με την οποία ο νεότερος νομοθέτης εξαίρεσε και ρητά τη δυνατότητα άσκησης δεύτερης προσφυγής σε περίπτωση απόρριψης της πρώτης ως εκπρόθεσμης. Εκκινώντας από τις σκέψεις αυτές, το δικάσαν δικαστήριο έκρινε ότι, εφόσον, εν προκειμένω, κατά της προσβληθείσης πράξης προσδιορισμού αποτελεσμάτων και επιβολής φόρου εισοδήματος η αναιρεσείουσα είχε, κατά το παρελθόν, ασκήσει άλλη προσφυγή, η οποία απορρίφθηκε ως εκπρόθεσμη με τελεσίδικη απόφαση του ίδιου δικαστηρίου (2074/2013), απορριπτέα, ως απαράδεκτη, ήταν και η στρεφόμενη κατά της αυτής πράξεως μεταγενέστερη προσφυγή της.

6. Επειδή, με την υπό κρίση αίτηση, όπως συμπληρώθηκε με το από 12.11.2018 υπόμνημα, η αναιρεσείουσα προβάλλει ότι η, κατά τα ανωτέρω, κρίση της αναιρεσιβαλλομένης αποφάσεως περί απαραδέκτου ασκήσεως της προσφυγής της εξηνέχθη κατά παράβαση του άρθρου 70 παρ. 1 του Κ.Δ.Δ/μίας, με το οποίο, όπως ίσχυε κατά τον κρίσιμο χρόνο, επιτρεπόταν η άσκηση δεύτερης προσφυγής σε περίπτωση που η πρώτη απερρίφθη για οποιονδήποτε τυπικό λόγο, μη εξαιρουμένου του εκπροθέσμου. Τούτο, κατά την αναιρεσείουσα, επιβεβαιώνεται και από τις μεταγενέστερες διατάξεις του άρθρου 24 του ν. 4274/2014, με τις οποίες δεν επιχειρείται η αυθεντική ερμηνεία του άρθρου 83 του ν. 4139/2013, αλλ’ αντιθέτως εισήχθη το πρώτον εξαίρεση από τον, μέχρι τότε, ισχύοντα γενικό κανόνα του επιτρεπτού της ασκήσεως δεύτερης προσφυγής σε περίπτωση που η πρώτη απερρίφθη για οποιονδήποτε αδιακρίτως τυπικό λόγο. Προς θεμελίωση, εξάλλου, του κατ’ άρθρο 12 παρ. 1 του ν. 3900/2010 παραδεκτού της αιτήσεώς της, η αναιρεσείουσα προβάλλει ότι δεν υφίσταται νομολογία του Συμβουλίου της Επικρατείας επί του ανακύπτοντος, στο πλαίσιο της παρούσας υποθέσεως, ζητήματος, το οποίο συνίσταται στο αν, κατά την έννοια του άρθρου 70 παρ. 1 του Κ.Δ.Δ/μιας, όπως ίσχυε κατά τον κρίσιμο χρόνο, επιτρεπόταν η άσκηση δεύτερης προσφυγής, στην περίπτωση που η πρώτη απορρίφθηκε τελεσίδικα ως εκπρόθεσμη.

7. Επειδή, επί του προαναφερόμενου νομικού ζητήματος, το οποίο είναι κρίσιμο και αναγκαίο για την επίλυση της παρούσας υποθέσεως, δεν υπάρχει πράγματι νομολογία του Συμβουλίου της Επικρατείας, όπως βασίμως προβάλλει η αναιρεσείουσα εταιρεία. Για τον λόγο αυτό, η κρινόμενη αίτηση, ενόψει και του ποσού της κατ’ αναίρεση αγόμενης διαφοράς, το οποίο, αντιστοιχούν στο επιβληθέν σε βάρος της αναιρεσείουσας ποσό κύριου φόρου εισοδήματος (390.937€), υπερβαίνει το κατ’ άρθρο 53 παρ. 4 του π.δ/τος 18/1989 όριο, ασκείται παραδεκτώς, πλην, όμως, είναι αβάσιμη. Και τούτο, διότι, όπως έχει ήδη εκτεθεί, με το άρθρο 70 παρ. 1 του Κ.Δ.Δ/μίας, όπως ίσχυε κατά τον κρίσιμο χρόνο, ήτοι μετά τη συμπλήρωσή του με το άρθρο 83 του ν. 4139/2013 και προ της αντικαταστάσεώς του με το άρθρο 24 του ν. 4274/2014, δεν επιτρεπόταν η εκ μέρους του αυτού προσφεύγοντος άσκηση δεύτερης προσφυγής κατά της αυτής πράξεως, σε περίπτωση που η πρώτη είχε απορριφθεί ως εκπρόθεσμη, όπως κατ’ ορθή ερμηνεία του νόμου εδέχθη και το δικάσαν δικαστήριο. Δεδομένου, εξάλλου, ότι η αναιρεσείουσα δεν αμφισβητεί ότι η αρχικώς ασκηθείσα προσφυγή της απερρίφθη ως εκπρόθεσμη και ότι τόσο αυτή όσο και η μεταγενέστερη προσφυγή της στρέφονταν κατά της αυτής πράξης της φορολογικής διοικήσεως, η πληττόμενη κρίση της αναιρεσιβαλλομένης αποφάσεως είναι νομίμως και επαρκώς αιτιολογημένη. Απορριπτέοι, κατά συνέπεια, τυγχάνουν οι περί του αντιθέτου ισχυρισμοί της αναιρεσείουσας, η οποία κατ’ ουσίαν υποστηρίζει ότι εκ μόνης της ασκήσεως δεύτερης προσφυγής, κατ’ επίκληση του άρθρου 70 παρ. 1 του Κ.Δ.Δ/μίας, θεραπεύεται οποιοδήποτε απαράδεκτο, περιλαμβανομένου του εκπροθέσμου. Αντίθετο συμπέρασμα δεν μπορεί να συναχθεί ούτε εκ του ότι με τις διατάξεις του άρθρου 83 του ν. 4139/2013 επιχειρήθηκε η ενιαία αντιμετώπιση της προσφυγής και της αγωγής σε περιπτώσεις απορρίψεώς τους για τυπικούς λόγους, καθόσον, εν αντιθέσει με την προσφυγή, για την άσκηση της οποίας προβλέπονται αυστηρές προθεσμίες, η αγωγή ασκείται νομίμως οποτεδήποτε εντός του χρόνου παραγραφής της σχετικής αξιώσεως. Αβάσιμος είναι, περαιτέρω, και ο ισχυρισμός της αναιρεσείουσας ότι ο αποκλεισμός της δυνατότητας ασκήσεως δεύτερης προσφυγής στις περιπτώσεις απορρίψεως της πρώτης ως εκπρόθεσμης προβλέφθηκε για πρώτη φορά με τις μεταγενέστερες και, ως εκ τούτου, μη εφαρμοστέες, εν προκειμένω, διατάξεις του άρθρου 24 του ν. 4274/2014. Και τούτο, διότι, εν αντιθέσει με όσα υποστηρίζει η αναιρεσείουσα, με τις νεότερες αυτές διατάξεις δεν εισήχθη εξαίρεση από τον κανόνα του επιτρεπτού της ασκήσεως δεύτερης προσφυγής, ο οποίος, από της θεσπίσεώς του, δεν παρείχε, κατά τα ήδη εκτεθέντα, τη δυνατότητα καλύψεως του εκπροθέσμου απορριφθείσης εξ αυτού του λόγου προσφυγής, αλλ’ αντιθέτως αποδόθηκε η έννοια της αρχικής δικονομικής ρυθμίσεως του άρθρου 83 του ν. 4139/2013, με την παράθεση στο κείμενο του νόμου, για λόγους σαφήνειας και προς άρση οποιασδήποτε ερμηνευτικής αμφισβήτησης, περιπτώσεων που ούτως ή άλλως δεν ενέπιπταν εξ αρχής στο πεδίο εφαρμογής της.

8. Επειδή, κατόπιν τούτων και μη προβαλλομένου άλλου λόγου αναιρέσεως, η υπό κρίση αίτηση πρέπει να απορριφθεί ως αβάσιμη.

 Δ ι ά τ α ύ τ α

Απορρίπτει την αίτηση.

Διατάσσει την κατάπτωση του καταβληθέντος παραβόλου.

Επιβάλλει στην αναιρεσείουσα τη δικαστική δαπάνη του Ελληνικού Δημοσίου, η οποία ανέρχεται στο ποσό των τετρακοσίων εξήντα (460) ευρώ.

Η διάσκεψη έγινε στην Αθήνα στις 14 Νοεμβρίου 2018 και η απόφαση δημοσιεύθηκε σε δημόσια συνεδρίαση της 27ης Δεκεμβρίου 2018.

Η Πρόεδρος του Β΄ ΤμήματοςΗ Γραμματέας

 Ε. Σάρπ Α. Ζυγουρίτσα

./.
Α2813/2018
Β' Τμήμα
Απόφαση
27/12/2018
Αίτηση αναιρέσεως
Ε6890/2009
Πενταμελής
ECLI:EL:COS:2018:1227A2813.09E6890
******
******

Α.Β.

Αριθμός 2813/2018

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Β΄

Συνεδρίασε δημόσια στο ακροατήριό του στις 12 Οκτωβρίου 2016, με την εξής σύνθεση: Ι. Γράβαρης, Αντιπρόεδρος, Προεδρεύων, σε αναπλήρωση της Προέδρου του Τμήματος, που είχε κώλυμα, Εμμ. Κουσιουρής, Ι. Σύμπλης, Σύμβουλοι, Γ. Φλίγγου, Σ.-Ε. Σταφυλά, Πάρεδροι. Γραμματέας η Κ. Κεχρολόγου.

Για να δικάσει την από 15 Ιουλίου 2009 αίτηση:

του Προϊσταμένου Δ.Ο.Υ. ΦΑΕΕ Αθηνών, ο οποίος παρέστη με την Αναστασία Βασιλείου, Πάρεδρο του Νομικού Συμβουλίου του Κράτους,

κατά της ανώνυμης εταιρείας με την επωνυμία "SOCIETE GENERALE", που εδρεύει στην Αθήνα (οδός Ιπποκράτους αρ. 23), η οποία παρέστη με τον δικηγόρο Σπυρίδωνα Μαράτο (Α.Μ. 6564), που τον διόρισε με ειδικό πληρεξούσιο.

Με την αίτηση αυτή ο αναιρεσείων Προϊστάμενος επιδιώκει να αναιρεθεί η υπ' αριθμ. 3918/2008 απόφαση του Διοικητικού Εφετείου Αθηνών.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Σ.-Ε. Σταφυλά.

Κατόπιν το δικαστήριο άκουσε την εκπρόσωπο του αναιρεσείοντος Προϊσταμένου, η οποία ανέπτυξε και προφορικά τους προβαλλόμενους λόγους αναιρέσεως και ζήτησε να γίνει δεκτή η αίτηση και τον πληρεξούσιο της αναιρεσίβλητης εταιρείας, ο οποίος ζήτησε την απόρριψή της.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, με την κρινόμενη αίτηση, η οποία ασκήθηκε κατά το νόμο χωρίς καταβολή παραβόλου, ζητείται, παραδεκτώς, η αναίρεση της 3918/2008 αποφάσεως του Διοικητικού Εφετείου Αθηνών, με την οποία απορρίφθηκε έφεση του αναιρεσείοντος Ελληνικού Δημοσίου κατά της 10456/1998 αποφάσεως του Διοικητικού Πρωτοδικείου Αθηνών. Με την τελευταία αυτή απόφαση είχε γίνει δεκτή προσφυγή της αναιρεσίβλητης εταιρείας κατά της σιωπηρής απόρριψης, από τον Προϊστάμενο της Δ.Ο.Υ. Φ.Α.Ε.Ε. Αθηνών, της επιφύλαξης, την οποία αυτή είχε διατυπώσει στη δήλωσή της φορολογίας εισοδήματος, οικονομικού έτους 1996. 

2. Επειδή, όπως προκύπτει από την αναιρεσιβαλλόμενη απόφαση, η αναιρεσίβλητη τραπεζική εταιρεία, εδρεύοντας στη Γαλλία και διατηρώντας, κατά τον κρίσιμο χρόνο, υποκατάστημα στην Ελλάδα, στην δήλωση φορολογίας εισοδήματος που υπέβαλε στην ελληνική φορολογική αρχή για το οικονομικό έτος 1996, διέλαβε επιφύλαξη, με την οποία ζήτησε, τα κέρδη από τη λειτουργία του ως άνω υποκαταστήματός της, να φορολογηθούν με συντελεστή 35% και όχι 40% που προβλέπεται στο άρθρο 109 του Κώδικα Φορολογίας Εισοδήματος (ν. 2238/1994, Α΄ 151) όπως ίσχυε πριν από την τροποποίησή του με το άρθρο 13 παρ. 4 του ν. 2459/1997, για λόγους ίσης μεταχείρισης προς τις ημεδαπές τραπεζικές εταιρείες. Κατά της σιωπηρής απόρριψης της επιφύλαξής της αυτής, η αναιρεσίβλητη άσκησε προσφυγή, η οποία έγινε δεκτή με την 10456/1998 απόφαση του Διοικητικού Πρωτοδικείου Αθηνών. Ειδικότερα, το πρωτοβάθμιο δικαστήριο δέχθηκε ότι η προαναφερθείσα διάταξη του Κ.Φ.Ε., κατά το μέρος που προβλέπει διαφορετική φορολόγηση των εγκατεστημένων στην Ελλάδα ανωνύμων εταιρειών κρατών μελών της Ε.Ε. σε σχέση με τις ημεδαπές, αντίκειται στην Συνθήκη της Ε.Ο.Κ.· και αφού ακύρωσε, για τον λόγο αυτό, την προσβαλλόμενη πράξη, διέταξε την νέα εκκαθάριση του φόρου, με συντελεστή 35%, και την επιστροφή στην αναιρεσίβλητη του τυχόν επιπλέον καταβληθέντος. Με τις ίδιες σκέψεις απορρίφθηκε έφεση του Δημοσίου κατά της πρωτόδικης απόφασης με την 4726/1999 απόφαση του Διοικητικού Εφετείου Αθηνών. Η απόφαση αυτή αναιρέθηκε με την 33/2005 απόφαση του Συμβουλίου της Επικρατείας, ως ελλιπής κατά τη νόμιμη βάση της, διότι δέχθηκε κατά τ' ανωτέρω, ότι κατά την ένδικη διαχειριστική περίοδο τα κέρδη της αναιρεσίβλητης τραπεζικής εταιρείας από την λειτουργία του υποκαταστήματός της στην Ελλάδα έπρεπε να φορολογηθούν με συντελεστή 35%, χωρίς να ερευνήσει αν οι μετοχές της, κατά την λήξη της περιόδου αυτής, ήταν είτε ονομαστικές είτε εισηγμένες σε Χρηματιστήριο κράτους μέλους της Ευρωπαϊκής Ένωσης, όπως κρίθηκε ότι απαιτείται εν προκειμένω κατά νόμον για τη φορολόγηση με τον εν λόγω συντελεστή. Και, παραπέμφθηκε, κατόπιν αυτού, η υπόθεση στο ίδιο διοικητικό εφετείο για νέα κρίση. Επανελθόν, μετά ταύτα, το διοικητικό εφετείο, απέρριψε με την ήδη αναιρεσιβαλλόμενη απόφαση την έφεση του Δημοσίου με την αιτιολογία ότι, από τα προσκομισθέντα, μετά την 3300/2007 προδικαστική απόφασή του, από την αναιρεσίβλητη εταιρεία, αποδεικτικά στοιχεία προέκυπτε ότι οι μετοχές της ήταν, κατά την κρίσιμη περίοδο, εισηγμένες στο Χρηματιστήριο του Παρισιού. Ειδικότερα, για την κρίση του αυτή το δικάσαν δικαστήριο έλαβε υπόψιν τα εξής έγγραφα: «α) το από 28-2-2008 πιστοποιητικό της γαλλικής ανώνυμης εταιρείας EURONEXT PARIS S.A., στο οποίο βεβαιούται ότι κατά το χρονικό διάστημα 1/1 - 31/12/1995 οι μετοχές της εφεσίβλητης ανώνυμης εταιρείας, η οποία είναι εγγεγραμμένη στο Γαλλικό Εμπορικό Μητρώο με αριθμό 552 120 222 και έχει την έδρα της στη διεύθυνση 29 Boulevard Haussmann, 75009, Παρίσι, Γαλλία, έχουν εισαχθεί και έχουν γίνει αντικείμενο εμπορίας στο τότε Χρηματιστήριο Παρισίου, που έχει διαδεχθεί η Εuronext Paris S.A. από το έτος 2000. Το ανωτέρω πιστοποιητικό υπογράφεται από τον G.. F..., Γενικό Γραμματέα, εξουσιοδοτημένο να εκπροσωπεί την Euronext Paris S.A. από το Διοικητικό Συμβούλιο της 10ης Νοεμβρίου 2004 και το γνήσιο της υπογραφής του βεβαιώνεται από τη συμβολαιογράφο του Παρισιού Agnes Roquelaure, το γνήσιο της υπογραφής της οποίας βεβαιώνεται από το Γενικό Εισαγγελέα του Εφετείου του Παρισιού με επισημείωση (apostille), σύμφωνα με τη σύμβαση της Χάγης της 5ης Οκτωβρίου 1961, β) το από 14-4-2008 απόσπασμα μητρώου εμπορικών εταιρειών, το οποίο έχει εκδοθεί από τη Γραμματεία του Εμποροδικείου του Παρισίου και στο οποίο αναφέρονται, πλην άλλων, τα στοιχεία που αφορούν την εκπροσώπηση και τη διοίκηση της ανωτέρω εταιρείας EURONEXT PARIS S.A., μεταξύ των οποίων και το ότι Πρόεδρος του Διοικητικού Συμβουλίου και Διευθύνων Σύμβουλος αυτής είναι ο J. F. T... Το έγγραφο αυτό υπογράφεται από τον Γραμματέα του ανωτέρω Εμποροδικείου, ενώ το γνήσιο της υπογραφής του βεβαιώνεται από το Γενικό Εισαγγελέα του Εφετείου του Παρισίου με επισημείωση (apostille) σύμφωνα με τη Σύμβαση της Χάγης και γ) το με ημερομηνία 10-3-2008 απόσπασμα των πρακτικών της από 10-11-2004 συνεδριάσεως του Διοικητικού Συμβουλίου της προαναφερόμενης εταιρείας EURONEXT PARIS S.A., από το οποίο προκύπτει ότι το ως άνω Δ.Σ. έχει χορηγήσει, μεταξύ άλλων, γενική εξουσία υπογραφής, σε ότι αφορά την εταιρεία, και στον G.. F... Το ως άνω απόσπασμα των πρακτικών υπογράφεται από τον J. F. T.. και το γνήσιο της υπογραφής του βεβαιώνεται από την συμβολαιογράφο του Παρισίου Agnes Poquelaure, ενώ το γνήσιο της υπογραφής της τελευταίας βεβαιώνεται από το Γενικό Εισαγγελέα του Εφετείου του Παρισίου με επισημείωση, (apostille) σύμφωνα με τη Σύμβαση της Χάγης».

3. Επειδή, την ανωτέρω κρίση της αναιρεσιβαλλόμενης απόφασης αμφισβητεί το Δημόσιο, με την κρινόμενη αίτηση, προβάλλοντας ως μόνο λόγο αναιρέσεως ότι «δεν είναι νομίμως και επαρκώς αιτιολογημένη […] διότι προκειμένου να λάβει υπόψη τα ως άνω αποδεικτικά έγγραφα και ιδιαίτερα το από 28-2-2008 πιστοποιητικό της γαλλικής ανώνυμης εταιρείας EURONEXT PARIS S.A. (στο οποίο βεβαιούται ότι κατά το χρονικό διάστημα 1/1-31/12/1995 οι μετοχές της…ανώνυμης εταιρείας, η οποία είναι εγγεγραμμένη στο γαλλικό Εμπορικό Μητρώο με αριθμό 552 120 222 και έχει την έδρα της στη διεύθυνση 29 Boulevard Haussman, 75009, Παρίσι, Γαλλία έχουν εισαχθεί και έχουν γίνει αντικείμενο εμπορίας στο τότε Χρηματιστήριο Παρισίων, που έχει διαδεχθεί η EURONEXT PARIS S.A. από το έτος 2000), ως δημόσιο έγγραφο συνταχθέν από αρμόδιο αλλοδαπό δημόσιο όργανο, έπρεπε αφενός μεν να διαπιστώσει αιτιολογημένα την συνδρομή των προϋποθέσεων των κανόνων του αλλοδαπού δικαίου, που διέπουν την έκδοση του και αφετέρου να βεβαιώσει ότι προσκομίστηκε νομίμως στο δικαστήριο συνοδευόμενο από μετάφραση επικυρωμένη από το Υπουργείο Εξωτερικών ή άλλο αρμόδιο κατά νόμο όργανο». Ο λόγος όμως αυτός είναι απορριπτέος· ως προς μεν το πρώτο σκέλος του ως αβάσιμος· διότι, όπως προκύπτει, κατά τ' ανωτέρω, από την αναιρεσιβαλλόμενη απόφαση, το διοικητικό εφετείο στήριξε την κρίση του στο περιεχόμενο του εν λόγω από 28-2-2008 εγγράφου της γαλλικής ανώνυμης εταιρείας EURONEXT PARIS S.A., διαδεχθείσας από το 2000, το Χρηματιστήριο Παρισίων, αξιολογώντας το αποδεικτικό όχι ως δημόσιο έγγραφο, αλλά, νομίμως κατ' αρχήν, ως έγγραφο αποδεικτικό μέσον, πρόσφορο για την απόδειξη του κρίσιμου ζητήματος εάν οι μετοχές της αναιρεσίβλητης ήταν εισηγμένες στο Χρηματιστήριο· το δε Δημόσιο δεν ισχυρίζεται ότι προέβαλε -ούτε, άλλωστε και ήδη προβάλλει- αμφισβητήσεις, ως προς τη νομιμότητα, από την κρίσιμη άποψη, και την αποδεικτική αξία του εγγράφου αυτού, ώστε να ανακύπτει ανάγκη ειδικότερης σχετικής αιτιολογίας της αναιρεσιβαλλομένης. Ως προς το δεύτερο, εξ άλλου, σκέλος του, περί μη βεβαιώσεως στην αναιρεσιβαλλομένη ότι το πιο πάνω έγγραφο είχε προσκομισθεί συνοδευόμενο από νόμιμη μετάφραση, ο λόγος είναι απορριπτέος ως προβαλλόμενος χωρίς έννομο συμφέρον. Και τούτο, διότι το αναιρεσείον Δημόσιο, έχοντας κατά νόμον πρόσβαση στα στοιχεία της δικογραφίας (βλ. και άρθρο 130 Κώδ. Διοικ. Δικονομίας), και μη λαμβάνοντας θέση για το εάν πράγματι το έγγραφο δεν συνοδευόταν από νόμιμη μετάφραση, ούτε ισχυριζόμενο ότι είχε προβάλει σχετική αμφισβήτηση (πράγμα που ούτε και τώρα προβάλλει), δεν αναδεικνύει ποιά είναι η δικονομική βλάβη του από μόνη την έλλειψη ρητής σχετικής βεβαιώσεως στην αναιρεσιβαλλομένη απόφαση.

4. Επειδή, κατόπιν αυτών, η κρινόμενη αίτηση πρέπει ν' απορριφθεί.

 Δ ι ά τ α ύ τ α

Απορρίπτει την αίτηση.

Επιβάλλει στο Δημόσιο τη δικαστική δαπάνη της αναιρεσίβλητης, η οποία ανέρχεται σε τετρακόσια εξήντα (460) ευρώ.

Η διάσκεψη έγινε στην Αθήνα στις 17 Οκτωβρίου 2016

Ο Προεδρεύων ΑντιπρόεδροςΗ Γραμματέας

 Ι. Γράβαρης Κ. Κεχρολόγου

και η απόφαση δημοσιεύθηκε σε δημόσια συνεδρίαση της 27ης Δεκεμβρίου 2018.

Η Πρόεδρος του Β´ ΤμήματοςΗ Γραμματέας

 Ε. Σάρπ Α. Ζυγουρίτσα

./.
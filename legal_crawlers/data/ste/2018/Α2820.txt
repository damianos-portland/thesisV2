Α2820/2018
Γ' Τμήμα
Απόφαση
31/12/2018
Έφεση
Ε1364/2009
Πενταμελής
ECLI:EL:COS:2018:1231A2820.09E1364
******
******

Ε.Σ.(m)

Αριθμός 2820/2018

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Γ΄

Συνεδρίασε δημόσια στο ακροατήριό του στις 13 Οκτωβρίου 2016, με την εξής σύνθεση: Δ. Σκαλτσούνης, Σύμβουλος της Επικρατείας, Προεδρεύων, σε αναπλήρωση της Προέδρου του Τμήματος και της αναπληρώτριας Προέδρου, που είχαν κώλυμα, Δ. Μακρής, Α.-Μ. Παπαδημητρίου, Σύμβουλοι, Δ. Βανδώρος, Ε. Μελισσαρίδης, Πάρεδροι. Γραμματέας η Δ. Τετράδη, Γραμματέας του Γ΄ Τμήματος.

Για να δικάσει την από 16 Φεβρουαρίου 2009 έφεση:

των: 1) Υπουργού Αγροτικής Ανάπτυξης και ήδη Αγροτικής Ανάπτυξης και Τροφίμων και 2) Ανωτάτου Συμβουλίου Επιλογής Προσωπικού (Α.Σ.Ε.Π.), που εδρεύει στην Αθήνα (Πουλίου 6), οι οποίοι παρέστησαν με τον Γεώργιο Γρυλωνάκη, Πάρεδρο του Νομικού Συμβουλίου του Κράτους,

κατά της Χ.. Π.. του Δ..., κατοίκου Θεσσαλονίκης (.. .. ….), η οποία παρέστη με τον δικηγόρο Κωνσταντίνο Φινοκαλιώτη (Α.Μ. 3803 Δ.Σ. Θεσσαλονίκης), που τον διόρισε με πληρεξούσιο,

και κατά της υπ’ αριθμ. 645/2008 απόφασης του Διοικητικού Εφετείου Θεσσαλονίκης.

Η εκδίκαση άρχισε με την ανάγνωση της εκθέσεως του εισηγητή, Παρέδρου Ε. Μελισσαρίδη.

Κατόπιν το δικαστήριο άκουσε τον αντιπρόσωπο του Υπουργού και του Α.Σ.Ε.Π., ο οποίος ανέπτυξε και προφορικά τους προβαλλόμενους λόγους εφέσεως και ζήτησε να γίνει δεκτή η έφεση και τον πληρεξούσιο της εφεσίβλητης, ο οποίος ζήτησε την απόρριψή της.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, με την κρινόμενη έφεση, η οποία νομίμως ασκείται χωρίς καταβολή παραβόλου, ζητείται η εξαφάνιση της 645/2008 αποφάσεως του Διοικητικού Εφετείου Θεσσαλονίκης με την οποία έγινε δεκτή αίτηση ακυρώσεως της εφεσίβλητης και ακυρώθηκε η 4/3.1.2006 απόφαση του Δ΄ Τμήματος του Α.Σ.Ε.Π. κατά το μέρος που είχε κριθεί ότι για την εφεσίβλητη δεν συνέτρεχαν οι προϋποθέσεις των διατάξεων του άρθρου 11 του π.δ. 164/2004 προκειμένου να συσταθεί σύμβαση εργασίας αορίστου χρόνου μεταξύ αυτής και του Κέντρου Κτηνιατρικών Ιδρυμάτων Θεσσαλονίκης του Υπουργείου Αγροτικής Ανάπτυξης και Τροφίμων, η δε υπόθεση αναπέμφθηκε στη Διοίκηση για τις νόμιμες ενέργειες.

2. Επειδή, κατά τα προβλεπόμενα στο άρθρο 5Α του ν. 702/1977 (Α΄ 268), όπως ίσχυε κατά τον κρίσιμο χρόνο δημοσίευσης της εκκαλουμένης απόφασης (21.4.2008), δηλαδή πριν την αντικατάστασή του αρχικά με το άρθρο 49 παρ. 6 του ν. 3659/2008 (Α΄ 77) και στη συνέχεια με το άρθρο 47 παρ. 3 του ν. 3900/2010 (Α΄ 213), η προσβαλλόμενη απόφαση υπόκειται σε έφεση ενώπιον του Συμβουλίου της Επικρατείας, δεδομένου ότι η κατηγορία των διαφορών στην οποία ανήκει (πρόσληψη στο Δημόσιο με σύμβαση ή σχέση εργασίας ιδιωτικού δικαίου αορίστου ή ορισμένου χρόνου) κατέστη ανέκκλητη σε μεταγενέστερο χρονικό σημείο, ήτοι από 1.1.2011, με την έναρξη ισχύος του άρθρου 47 παρ. 3 του ν. 3900/2010 (βλ. ΣτΕ 956/2017). Συνεπώς, παραδεκτώς ασκείται η κρινόμενη έφεση από την άποψη αυτή και πρέπει να ερευνηθεί περαιτέρω.

3. Επειδή, σύμφωνα με τις διατάξεις των άρθρων 2 παρ.1 και 2 του ν. 2190/1994 (Α΄28) και 2 παρ. 1 και 9, 4 παρ. 8 του ν. 3051/2002 (Α΄220), μετά την έναρξη ισχύος του ν. 3051/2002 στις δίκες που έχουν ως αντικείμενο πράξεις ή παραλείψεις του Α.Σ.Ε.Π., παραδεκτώς παρίσταται στην ακυρωτική δίκη επέχον θέση διαδίκου το Α.Σ.Ε.Π. (βλ. ΣΕ 1601/2015 κ.ά.). Συνεπώς, παραδεκτώς παρέστη πρωτοδίκως το Α.Σ.Ε.Π. Επίσης, στην πρωτοβάθμια δίκη νομίμως παρέστη ως κύριος διάδικος ο Υπουργός Αγροτικής Ανάπτυξης και Τροφίμων, δεδομένου ότι με την αίτηση ακυρώσεως είχε προσβληθεί, έστω απαραδέκτως, η από 9.12.2004 γνωμοδότηση (12η συνεδρίαση) του Υπηρεσιακού Συμβουλίου υπαλλήλων του Υπουργείου Αγροτικής Ανάπτυξης και Τροφίμων, ήτοι πράξη συλλογικού οργάνου της Διοίκησης υποκείμενου σε αυτόν (πρβλ ΣτΕ 2966/2014, 3891/2013, 3758/2012). Ενόψει τούτων, η κρινόμενη έφεση παραδεκτώς ασκείται από το Α.Σ.Ε.Π. και τον Υπουργό Αγροτικής Ανάπτυξης και Τροφίμων, όχι όμως από τον Υπουργό Εσωτερικών Δημόσιας Διοίκησης και Αποκέντρωσης, δεδομένου ότι με την αίτηση ακυρώσεως δεν είχε προσβληθεί πράξη οργάνου υποκείμενου σε αυτόν· και τούτο ανεξαρτήτως του ότι ούτε είχε παραστεί ως διάδικος ενώπιον του Διοικητικού Εφετείου Θεσσαλονίκης.

4. Επειδή, το π.δ. 164/2004 «Ρυθμίσεις για τους εργαζομένους με συμβάσεις ορισμένου χρόνου στο δημόσιο τομέα» (Α΄ 134/19.7.2004 και διόρθωση σφαλμάτων Α΄ 135/19.7.2004), με το οποίο προσαρμόσθηκε η ελληνική νομοθεσία, όσον αφορά το προσωπικό του Δημοσίου και του ευρύτερου δημόσιου τομέα, προς τις διατάξεις της οδηγίας 1999/70/ΕΚ, ορίζει τα εξής: Στο άρθρο 3 περ. α΄ και δ΄ ότι ως «Εργαζόμενος ορισμένου χρόνου» νοείται «κάθε φυσικό πρόσωπο που έχει σύμβαση ή σχέση εξαρτημένης εργασίας ορισμένου χρόνου, ή σύμβαση ή σχέση έργου ή άλλη σύμβαση ή σχέση που υποκρύπτει σχέση εξαρτημένης εργασίας, η οποία έχει συναφθεί απευθείας μεταξύ του εργοδότη και του εργαζομένου και η λήξη της καθορίζεται με αντικειμενικούς όρους, όπως η παρέλευση συγκεκριμένης ημερομηνίας ή αποπεράτωση συγκεκριμένου έργου ή πραγματοποίηση συγκεκριμένου αποτελέσματος» και ότι ως «Σύμβαση» νοείται «η σύμβαση ή σχέση εξαρτημένης εργασίας ορισμένου χρόνου, ή σύμβαση έργου ή άλλη σύμβαση ή σχέση εργασίας που υποκρύπτει σχέση εξαρτημένης εργασίας»· στο άρθρο 5 παρ. 1 ότι «Απαγορεύονται οι διαδοχικές συμβάσεις, που καταρτίζονται και εκτελούνται μεταξύ του ίδιου εργοδότη και του ίδιου εργαζόμενου με την ίδια ή παρεμφερή ειδικότητα και τους ίδιους ή παρεμφερείς όρους εργασίας, εφόσον μεταξύ των συμβάσεων αυτών μεσολαβεί χρονικό διάστημα μικρότερο των τριών μηνών»· και στο άρθρο 11, υπό τον τίτλο “Μεταβατικές διατάξεις” ότι «1. Διαδοχικές συμβάσεις κατά την παρ. 1 του άρθρου 5 του παρόντος διατάγματος, οι οποίες έχουν συναφθεί πριν την έναρξη ισχύος του παρόντος και είναι ενεργές έως την έναρξη ισχύος αυτού, συνιστούν εφεξής σύμβαση εργασίας αορίστου χρόνου εφόσον συντρέχουν αθροιστικά οι ακόλουθες προϋποθέσεις: α) Συνολική χρονική διάρκεια διαδοχικών συμβάσεων τουλάχιστον είκοσι τεσσάρων (24) μηνών έως την έναρξη ισχύος του διατάγματος, ανεξαρτήτως αριθμού ανανεώσεων συμβάσεων ή τρεις τουλάχιστον ανανεώσεις πέραν της αρχικής σύμβασης κατά την παρ.1 του άρθρου 5 του παρόντος διατάγματος, με συνολικό ελάχιστο χρόνο απασχόλησης δέκα οκτώ (18) μηνών, μέσα σε συνολικό χρονικό διάστημα είκοσι τεσσάρων (24) μηνών από την αρχική σύμβαση. β) Ο συνολικός χρόνος υπηρεσίας του εδαφίου (α) να έχει πράγματι διανυθεί στον ίδιο φορέα, με την ίδια ή παρεμφερή ειδικότητα και με τους ίδιους ή παρεμφερείς όρους εργασίας, όπως αναγράφεται στην αρχική σύμβαση. Προκειμένου περί συμβάσεων που έχουν συναφθεί με την Ελληνική Εταιρία Τοπικής Ανάπτυξης και Αυτοδιοίκησης (Ε.Ε.Τ.Α.Α.), στο πλαίσιο εφαρμογής συγκεκριμένου προγράμματος, ως φορέας νοείται ο οικείος Ο.Τ.Α. στον οποίο ο εργαζόμενος προσέφερε πραγματικά τις υπηρεσίες του. γ) Το αντικείμενο της σύμβασης να αφορά σε δραστηριότητες, οι οποίες σχετίζονται ευθέως και αμέσως με πάγιες και διαρκείς ανάγκες του αντίστοιχου φορέα, όπως αυτές οριοθετούνται από το δημόσιο συμφέρον το οποίο υπηρετεί ο φορέας αυτός. δ) Ο κατά τις προηγούμενες περιπτώσεις συνολικός χρόνος υπηρεσίας πρέπει να έχει παρασχεθεί κατά πλήρες ή μειωμένο ωράριο εργασίας και σε καθήκοντα ίδια ή παρεμφερή με αυτά που αναγράφονται στην αρχική σύμβαση. ... 2. Για τη διαπίστωση της συνδρομής των κατά την προηγούμενη παράγραφο προϋποθέσεων, ο εργαζόμενος υποβάλλει, εντός αποκλειστικής προθεσμίας δύο (2) μηνών από την έναρξη της ισχύος του παρόντος, αίτηση προς τον οικείο φορέα, στην οποία αναφέρει τα στοιχεία από τα οποία προκύπτει η συνδρομή των προϋποθέσεων αυτών. Αρμόδιο όργανο να κρίνει αιτιολογημένα εάν συντρέχουν, κατά περίπτωση, οι προϋποθέσεις της προηγούμενης παραγράφου, είναι το οικείο Υπηρεσιακό Συμβούλιο ... Το κατά τα ανωτέρω αρμόδιο όργανο κρίνει περαιτέρω εάν στις συμβάσεις έργου ή άλλες συμβάσεις ή σχέσεις, υποκρύπτεται σχέση εξαρτημένης εργασίας. ... 3. Οι κατά την παρ. 2 κρίσεις των αρμοδίων οργάνων, θετικές ή αρνητικές, διαβιβάζονται αμέσως στο Ανώτατο Συμβούλιο Επιλογής Προσωπικού (Α.Σ.Ε.Π.), το οποίο αποφαίνεται εντός τριών (3) μηνών από τη διαβίβαση σε αυτό των σχετικών κρίσεων. 4. Στις διατάξεις αυτού του άρθρου υπάγονται οι εργαζόμενοι στο δημόσιο τομέα, ...».

5. Επειδή, όπως έχει κριθεί (βλ. ΣτΕ 2718/2010 7μ., 31/2008 7μ., 2228-9/2007 7μ., 441/2007 7μ., 1253/2006 7μ., 600/2018, 799/2014, 639/2014, 4830/3013, 3192/2013, 1573/2011, κ.ά.), οι διατάξεις του άρθρου 11 του π.δ. 164/2004, αν είχαν θεσπισθεί ως πάγιες διατάξεις προσαρμογής της ελληνικής νομοθεσίας στην Οδηγία 1999/70/ΕΚ του Συμβουλίου αντί των διατάξεων των άρθρων 5,6 και 7 του ίδιου διατάγματος, θα προσέκρουαν στις διατάξεις των παρ. 7 και 8 του άρθρου 103 του Συντάγματος, οι οποίες αφενός κατοχύρωσαν τις προσλήψεις στο Δημόσιο και στον ευρύτερο δημόσιο τομέα με διαγωνισμό ή επιλογή βάσει προκαθορισμένων και αντικειμενικών κριτηρίων υπό τον έλεγχο ανεξάρτητης διοικητικής αρχής (παρ. 7), αφετέρου απαγόρευσαν τη μετατροπή των συμβάσεων εργασίας ιδιωτικού δικαίου ορισμένου χρόνου και των συμβάσεων έργου σε συμβάσεις εργασίας αορίστου χρόνου, όταν εργοδότης είναι το Δημόσιο ή άλλο νομικό πρόσωπο του δημόσιου τομέα (παρ. 8). Οι ίδιες όμως διατάξεις του άρθρου 11 του εν λόγω διατάγματος είναι συνταγματικώς ανεκτές, όλως ειδικώς, ως μεταβατικές διατάξεις «τακτοποιήσεως» εκκρεμών εργασιακών σχέσεων του Δημοσίου και των άλλων νομικών προσώπων του δημόσιου τομέα με εργαζομένους που συνέχισαν, ακόμη και μετά την αναθεώρηση του Συντάγματος με το από 6.4.2001 Ψήφισμα της Ζ΄ Αναθεωρητικής Βουλής, να απασχολούνται με διαδοχικές συμβάσεις ή σχέσεις εργασίας ορισμένου χρόνου, τελούντες εν αγνοία των δικαιωμάτων που θα μπορούσαν να αντλήσουν από την Οδηγία 1999/70/ΕΚ του Συμβουλίου, ενόψει της καθυστερήσεως προσαρμογής της ελληνικής νομοθεσίας στην εν λόγω Οδηγία. Έχοντας δε τον ως άνω χαρακτήρα των, όλως ειδικώς, κατ' ανοχήν του Συντάγματος, μεταβατικών διατάξεων “τακτοποίησης” εκκρεμών εργασιακών σχέσεων του παρελθόντος, οι διατάξεις του άρθρου 11 του π.δ. 164/2004 συνιστούν κανόνες δημοσίου δικαίου των οποίων η εφαρμογή ανατέθηκε στο Α.Σ.Ε.Π., που αποτελεί ανεξάρτητη διοικητική αρχή σύμφωνα με τη σχετική περί αυτού νομοθεσία (βλ. άρθρο 101 Α του Συντάγματος και άρθρα 1 έως 6 του ν. 3051/2002, Α΄ 220) και είναι εφαρμοστέες με όλους τους όρους τους οποίους προέβλεψαν.

6. Επειδή, για τη σύσταση εφεξής σύμβασης εργασίας αορίστου χρόνου με βάση τις διατάξεις του άρθρου 11 του π.δ. 164/2004, ο ενδιαφερόμενος υποβάλλει αίτηση στον οικείο φορέα απασχόλησης μέσα στην καθοριζόμενη αποκλειστική προθεσμία, στην οποία πρέπει να αναφέρει όλα τα στοιχεία από τα οποία προκύπτει η συνδρομή των προϋποθέσεων εφαρμογής της παρ. 1 του ως άνω άρθρου. Επί της αιτήσεως αυτής οφείλει να εκφέρει αιτιολογημένη κρίση, ανταποκρινόμενη στα στοιχεία του φακέλου και τους ουσιώδεις ισχυρισμούς του ενδιαφερομένου, αρχικά το κατά περίπτωση αρμόδιο όργανο του οικείου φορέα (βλ. ενδεικτικά ΣΕ 2228/2007 7μ., 441/2007 7μ.). Σε τελευταίο στάδιο η αίτηση του ενδιαφερόμενου διαβιβάζεται στο Α.Σ.Ε.Π., στο οποίο ανήκει η αποφασιστική αρμοδιότητα για την αποδοχή ή απόρριψη της αιτήσεως και το οποίο οφείλει να εκδώσει τη σχετική πράξη με νόμιμη και επαρκή αιτιολογία, βάσει των προαναφερομένων στην αίτηση του ενδιαφερομένου και των στοιχείων του φακέλου (βλ. 460/2014, σκ. 5, 3192/2013 σκ. 7, 651/2012 σκ. 6, 2718/2010 7μ.σκ. 12, 1200/2009, 7μ, σκ. 8 κ.α.). Η κρίση αυτή, στην οποία προβαίνει το Α.Σ.Ε.Π. σύμφωνα με την παρ. 3 του άρθρου 11 του π.δ. 164/2004, είναι ουσιαστική κρίση για τη συνδρομή των ανωτέρω νομίμων προϋποθέσεων, δεν περιορίζεται δε σε απλό έλεγχο νομιμότητας της κρίσης του αρμόδιου οργάνου του οικείου φορέα απασχόλησης του ενδιαφερόμενου (βλ. ΣτΕ 410/2015). Η απόρριψη της αιτήσεως αιτιολογείται νομίμως σε περίπτωση κατά την οποία το Α.Σ.Ε.Π. διαπιστώνει, βάσει των αναφερομένων στην αίτηση του ενδιαφερομένου και των στοιχείων του φακέλου, ότι δεν συντρέχει έστω και μία από τις προϋποθέσεις που προβλέπονται στο άρθρο 11 του π.δ. 164/2004, δεδομένου ότι για τη σύσταση εφεξής συμβάσεως εργασίας αορίστου χρόνου μεταξύ του ενδιαφερομένου και του φορέα απασχόλησης απαιτείται να συντρέχουν όλες οι προβλεπόμενες στο εν λόγω άρθρο προϋποθέσεις. Εξάλλου, όπως συνάγεται από τη διάταξη του άρθρου 3 περ. δ' του π.δ. 164/2004, ως “σύμβαση” για την εφαρμογή των διατάξεων αυτού, άρα και των παρατιθέμενων στην 3η σκέψη διατάξεων, νοείται “η σύμβαση ή σχέση εξαρτημένης εργασίας ορισμένου χρόνου ή σύμβαση έργου ή άλλη σύμβαση ή σχέση που υποκρύπτει σχέση εξαρτημένης εργασίας”. Από τη διάταξη αυτή συνάγεται ότι το Α.Σ.Ε.Π. οφείλει να εξετάζει και να αποφαίνεται αν, ανεξαρτήτως της υπάρξεως τυπικού συμβατικού δεσμού, η απασχόληση στον οικείο φορέα του αιτούντος είναι υπαρκτή ή όχι και, σε καταφατική περίπτωση, αν είχε ή όχι το χαρακτήρα της σχέσεως εξαρτημένης εργασίας, η οποία καλύπτει πάγιες και διαρκείς ανάγκες (βλ. ΣτΕ 2652/2012 σκ. 5, πρβλ ΣτΕ 2228/2007 7μ.). Πάντως, οι εθνικές διοικητικές αρχές και τα εθνικά δικαστήρια που έχουν επιφορτιστεί με την εφαρμογή των μέτρων μεταφοράς της οδηγίας 1999/70/ΕΚ και καλούνται να αποφαίνονται επί του χαρακτηρισμού διαδοχικών συμβάσεων έργου ή εργασίας ορισμένου χρόνου, οφείλουν να εξετάζουν σε κάθε περίπτωση όλες τις περιστάσεις της υποθέσεως, λαμβάνοντας υπόψη, μεταξύ άλλων, τον πραγματικό εργοδότη στον οποίο παρείχαν την εργασία τους δυνάμει των εν λόγω διαδοχικών συμβάσεων που συνήφθησαν με το ίδιο πρόσωπο ή για την εκτέλεση της ίδιας εργασίας, προκειμένου να αποκλείσουν το ενδεχόμενο να χρησιμοποιούνται καταχρηστικά από τους εργοδότες σχέσεις εργασίας ορισμένου χρόνου εμφανίζοντας τον ενδιαφερόμενο ως εργαζόμενο σε άλλο φορέα (πρβλ ΣτΕ 2611/2011 σκέψη 7, 3482/2010 σκέψη 4, πρβλ ΑΠ 694/2013, 1271/2010, πρβλ απόφαση του ΔΕΚ της 23.9.2009, C-378/07 έως C-380/07, Αγγελιδάκη, σκ. 153-157).

7. Επειδή, με το άρθρο 40 του π.δ. 402/1988 “Οργανισμός Υπουργείου Γεωργίας” (Α΄ 187), το Κέντρο Κτηνιατρικών Ιδρυμάτων Θεσσαλονίκης (Κ.Κ.Ι.Θ.) συνεστήθη ως αποκεντρωμένη υπηρεσία του Υπουργείου Γεωργίας με τα υπαγόμενα σε αυτό Ινστιτούτα, μεταξύ των οποίων και το Ινστιτούτο Υγιεινής Τροφίμων (βλ. άρθρο 40 περ. Β΄ υποπερ. β΄ του π.δ. 402/1998), με αρμοδιότητα τη διενέργεια εργαστηριακών εξετάσεων ανίχνευσης τοξικών ουσιών και καταλοίπων στα ζώα και στις ζωοτροφές και τον μικροβιολογικό έλεγχο των ζωοτροφών (περ. ββ). Εξάλλου, με το άρθρο 3 του ν. 1845/1989 (Α΄ 102) συνεστήθη ως νομικό πρόσωπο ιδιωτικού δικαίου το Εθνικό Ίδρυμα Αγροτικής Έρευνας (ΕΘ.Ι.ΑΓ.Ε.) υπαγόμενο στον δημόσιο τομέα και εποπτευόμενο από το Υπουργείο Γεωργίας. Στη συνέχεια, το Κ.Κ.Ι.Θ., μαζί με το αντίστοιχο των Αθηνών, είχαν μεν μεταφερθεί το 1992 στο Ε.Θ.Ι.Α.Γ.Ε. (βλ. παρ. 19 του άρθρου 32 του ν. 2040/1992, Α΄ 70) πλην, λόγω της δημιουργίας πληθώρας προβλημάτων μεταξύ άλλων και λόγω του ότι στα παραπάνω Κέντρα ανήκει μεγάλος αριθμός Κτηνιατρικών Ινστιτούτων τα οποία είναι διαπιστευμένα στις Κοινοτικές Υπηρεσίες ως Εθνικά Εργαστήρια Αναφοράς, με συνέπεια την επαπειλούμενη αμφισβήτηση της ικανότητας ανταπόκρισης στις υποχρεώσεις τους που απορρέουν από την ιδιότητα αυτή (βλ. εισηγητική έκθεση του ν. 2538/1997), επανήλθαν στο Υπουργείο Γεωργίας δυνάμει της παρ. 3 του άρθρου 29 του ν. 2538/1997 (Α΄ 242) [με την οποία αντικαταστάθηκε η παρ. 19 του άρθρου 32 του ν. 2040/1992, Α΄ 70)]. Με τον ίδιο νόμο (ν. 2538/1997) ιδρύθηκε το Ινστιτούτο Κτηνιατρικών Ερευνών Θεσσαλονίκης, που ορίσθηκε να λειτουργεί στα πλαίσια του Ε.Θ.Ι.Α.Γ.Ε. (βλ. περ. ε΄ της παρ. 19 του άρθρου 32 του ν. 2040/1992). Με το άρθρο 1 της Υ1/10.3.2004 απόφασης του Πρωθυπουργού (Β΄ 513) το Υπουργείο Γεωργίας μετονομάσθηκε σε “Υπουργείο Αγροτικής Ανάπτυξης και Τροφίμων”, το οποίο στη συνέχεια, αφού είχε συγχωνευθεί στο Υπουργείο Παραγωγικής Ανασυγκρότησης, Περιβάλλοντος και Ενέργειας με άλλα υπουργεία με το άρθρο 3 του π.δ. 24/2015 (Α΄ 20), ανασυστήθηκε με το άρθρο 4 του π.δ. 70/2015 (Α΄ 114). Τέλος, με το άρθρο 1 παρ. 3 της 188763/2011 αποφάσεως του Αναπληρωτή Υπουργού Οικονομικών και του Υπουργού Αγροτικής Ανάπτυξης και Τροφίμων (Β΄ 2284), το ΕΘ.Ι.ΑΓ.Ε. συγχωνεύτηκε με άλλα νομικά πρόσωπα ιδιωτικού δικαίου στον ενιαίο φορέα με την επωνυμία “ΕΛΛΗΝΙΚΟΣ ΓΕΩΡΓΙΚΟΣ ΟΡΓΑΝΙΣΜΟΣ “ΔΗΜΗΤΡΑ”, ο οποίος ιδρύθηκε ως νομικό πρόσωπο ιδιωτικού δικαίου, υπό την εποπτεία του Υπουργού Αγροτικής Ανάπτυξης και Τροφίμων.

8. Επειδή, όπως προκύπτει από την εκκαλουμένη απόφαση και τα στοιχεία του φακέλου, η εφεσίβλητη με τέσσερις (4) διαδοχικές συμβάσεις έργου, εργάσθηκε στο Εθνικό Εργαστήριο Αναφοράς για τις θαλάσσιες βιοτοξίνες του Ινστιτούτου Υγιεινής Τροφίμων Θεσσαλονίκης (που υπάγεται οργανικά στο Κ.Κ.Ι.Θ.), από 14.2.2000 έως 13.2.2001, από 14.2.2001 έως 13.2.2002, από 14.2.2002 έως 28.2.2002 και από 1.3.2002 έως 31.12.2002, αντίστοιχα. Στις εν λόγω συμβάσεις έργου συμβαλλόμενος με την εφεσίβλητη φέρεται ο Διευθυντής του Ε.Θ.Ι.Α.Γ.Ε. [βλ. το 1265/13.9.2004 Πιστοποιητικό της Διευθύντριας του Ινστιτούτου Κτηνιατρικών Ερευνών Θεσσαλονίκης και τις σχετικές συμβάσεις έργου]. Ακολούθως, η εφεσίβλητη συνέχισε να εργάζεται στο ίδιο Εργαστήριο Αναφοράς Βιοτοξινών δυνάμει τριών διαδοχικών συμβάσεων εργασίας ιδιωτικού δικαίου ορισμένου χρόνου (διάρκειας οκτώ μηνών εκάστη), οι οποίες καταρτίσθηκαν μεταξύ της ιδίας και του Διευθυντή του Κ.Κ.Ι.Θ. [το οποίο, όπως προαναφέρθηκε αποτελεί αποκεντρωμένη υπηρεσία του Υπουργείου Αγροτικής Ανάπτυξης], κατά τα χρονικά διαστήματα από 1.1. έως 31.8.2003 (με την πρώτη), από 8.9.2003 έως 7.5.2004 (με τη δεύτερη), και από 5.7.2004 έως 4.3.2005 (με την τρίτη πλην, όπως θα αναφερθεί κατωτέρω, ελήφθη υπόψη ο χρόνος μέχρι 19.7.2004, ημερομηνία έναρξης ισχύος του π.δ. 164/2004), [βλ. το 1009/13.9.2004 Πιστοποιητικό Προϋπηρεσίας του Διευθυντή του Κ.Κ.Ι.Θ. και τις σχετικές συμβάσεις]. Με την από 16.9.2004 αίτηση η εφεσίβλητη ζήτησε, κατ’ εφαρμογή των διατάξεων του άρθρου 11 του π.δ. 164/2004, να συσταθεί σύμβαση εργασίας αορίστου χρόνου με το Κ.Κ.Ι.Θ. του Υπουργείου Αγροτικής Ανάπτυξης κατά μετατροπή των ανωτέρω συμβάσεων έργου και εργασίας στις οποίες, κατά τα αναγραφόμενα στην αίτησή της, αντισυμβαλλόμενος και αποδέκτης των υπηρεσιών ήταν σε όλες αυτές τις συμβάσεις αποκλειστικά το Κ.Κ.Ι.Θ. του Υπουργείου Αγροτικής Ανάπτυξης και Τροφίμων, τα δε καθήκοντα που άσκησε αδιαλείπτως ήταν η “προετοιμασία και επεξεργασία δειγμάτων για την εφαρμογή της Βιολογικής και χημικής μεθόδου ανίχνευσης βιοτοξινών στο εργαστήριο Αναφοράς Βιοτοξινών”. Στην αίτηση η εφεσίβλητη-αιτούσα, επισύναψε το 1265/13.9.2004 πιστοποιητικό Προϋπηρεσίας του Ε.Θ.Ι.Α.Γ.Ε. και το 1009/13.4.2004 πιστοποιητικό προϋπηρεσίας του Κέντρου Κτηνιατρικών Ιδρυμάτων Θεσσαλονίκης. Με το πρώτο (1265/13.9.2004) βεβαιώθηκε ότι η εφεσίβλητη εργάσθηκε στο Ινστιτούτο Κτηνιατρικών Ερευνών Θεσσαλονίκης (του Ε.Θ.Ι.Α.Γ.Ε.) ως Βοηθός Εργαστηρίων ΔΕ, με τέσσερις συμβάσεις μίσθωσης έργου κατά τα χρονικά διαστήματα από 1.3.2002 έως 31.12.2002, από 14.2.2002 έως 28.2.2002, από 14.2.2001 έως 13.2.2002 και από 14.2.2000 έως 13.2.2001, με πλήρες ωράριο εργασίας και με καθήκοντα την “ευθύνη για την προετοιμασία των δειγμάτων, παρασκευή διαλειμμάτων, εκτέλεση εργασιών που απαιτούν γνώσεις Β. Εργαστηρίων και την γραμματειακή υποστήριξη του προγράμματος Βιοτοξινών του Εθνικού Εργαστηρίου Αναφοράς για τις θαλάσσιες βιοτοξίνες του ΙΥΤ Θεσσαλονίκης του Υπουργείου Γεωργίας”. Με το δεύτερο, ήτοι το 1009/13.9.2004 “Πιστοποιητικό Προϋπηρεσίας” που εξέδωσε ο Διευθυντής του Κ.Κ.Ι.Θ. αφού πιστοποιήθηκε ότι η εφεσίβλητη προσλήφθηκε και εργάσθηκε σε αυτό το Κέντρο με τρεις συμβάσεις εργασίας ιδιωτικού δικαίου ορισμένου χρόνου (τις 3398/31.12.2002, 2831/5.9.2003 και 844/2.7.2004) με ειδικότητα Βοηθός Εργαστηρίων, για τα χρονικά διαστήματα από 1.1.2003 έως 31.8.2003 (με την πρώτη), από 8.9.2003 έως 7.5.2004 (με την δεύτερη) και από 5.7.2004 έως 19.7.2004 (με την τρίτη, από την οποία ελήφθη υπόψη το διάστημα μέχρι τον κρίσιμο χρόνο που ορίσθηκε με τις διατάξεις του ως άνω π.δ. 164/2004, ενώ η 8μηνη σύμβαση έληξε 4.3.2005), κατά πλήρες ωράριο, με καθήκοντα “προετοιμασία και επεξεργασία δειγμάτων για την εφαρμογή της Βιολογικής και Χημικής μεθόδου ανίχνευσης Βιοτοξινών”, περαιτέρω διέλαβε τα εξής: “Η Υπηρεσία μας στην προσπάθειά της να καλύψει τις πάγιες και διαρκείς ανάγκες της, οι οποίες απορρέουν από την παντελή έλλειψη βοηθητικού προσωπικού στο Εθνικό Εργαστήριο Αναφοράς Βιοτοξινών που ιδρύθηκε τα τελευταία χρόνια, προσλάμβανε εποχιακό προσωπικό. Στα πλαίσια αυτά η κ. Παλληκάρη προσλήφθηκε για τα διαστήματα από 14.2.00 έως 31.12.00 (τέσσερις συνολικά) με σύμβαση μίσθωσης έργου μέσω του Ε.Θ.Ι.Α.Γ.Ε., και προσέφερε τις υπηρεσίες της στο Εθνικό Εργαστήριο Αναφοράς Βιοτοξινών του Κ.Κ.Ι.Θ. εκτελώντας συνεχώς από την αρχή της πρώτης σύμβασης τα καθήκοντα που αναφέρονται και στις παραπάνω συμβάσεις της Υπηρεσίας μας”. Επιλαμβανόμενο της αιτήσεως αυτής το Α΄ Υπηρεσιακό Συμβούλιο υπαλλήλων του Υπουργείου Αγροτικής Ανάπτυξης και Τροφίμων γνωμοδότησε ότι η εφεσίβλητη είχε συμπληρώσει στις 19.7.2004 στο Κέντρο Κτηνιατρικών Ιδρυμάτων μόνο δεκαέξι (16) μήνες και δεκαπέντε (15) ημέρες συνολικής απασχόλησης και όχι 24 ή 18 μήνες συνολικής απασχόλησης και, χωρίς να εκφέρει κρίση για τον ισχυρισμό της εφεσίβλητης σύμφωνα με τον οποίο κατά το χρονικό διάστημα 14.2.2000 έως 31.12.2002 αυτή είχε εργασθεί στο ανωτέρω Κέντρο Κτηνιατρικών Ιδρυμάτων μέσω των παραπάνω συμβάσεων έργου που υπέγραψε τυπικά με το Ινστιτούτο Κτηνιατρικών Ερευνών Θεσσαλονίκης του Ε.Θ.Ι.Α.Γ.Ε., και οι οποίες υπέκρυπταν, κατά τους ισχυρισμούς αυτούς, σύμβαση εξαρτημένης εργασίας, εισηγήθηκε ότι η εφεσίβλητη δεν πληρούσε την προϋπόθεση της περίπτωσης α΄ της παρ. 1 του άρθρου 11 του π.δ. 106/2004. Το Α.Σ.Ε.Π., με την 4/3.1.2006 απόφαση του Δ΄ Τμήματός του, υιοθετώντας τη γνωμοδότηση του Υπηρεσιακού Συμβουλίου απέρριψε το αίτημα της εφεσίβλητης με την ίδια αιτιολογία. Κατά της απόφασης αυτής του Α.Σ.Ε.Π., της από 9.12.2004 γνωμοδοτήσεως (12η συνεδρίαση) του Α΄ Υπηρεσιακού Συμβουλίου του ως άνω Υπουργείου καθώς και του 275778/11.4.2006 εγγράφου της Γενικής Διεύθυνσης Διοικητικής Υποστήριξης του αυτού Υπουργείου με το οποίο κοινοποιήθηκε στην εφεσίβλητη η απόρριψη του αιτήματός της, η τελευταία άσκησε αίτηση ακυρώσεως με την οποία, επαναλαμβάνοντας τους ισχυρισμούς που είχε προβάλει ενώπιον της Διοικήσεως, υποστήριξε ότι εσφαλμένως απορρίφθηκε η αίτησή της διότι έπρεπε να συνυπολογισθεί και η προϋπηρεσία της κατά το διάστημα 2000-2002, εφόσον πραγματικός εργοδότης σε όλες τις ανωτέρω συμβάσεις έργου, οι οποίες υπέκρυπταν σχέση εξαρτημένης εργασίας, ήταν το Κ.Κ.Ι.Θ. του Υπουργείου Αγροτικής Ανάπτυξης και Τροφίμων. Επί της αιτήσεως ακυρώσεως εκδόθηκε η εκκαλουμένη απόφαση με την οποία το εφετείο έκρινε αρχικά ως παραδεκτώς προσβαλλόμενη μόνο την ως άνω απόφαση του Δ' Τμήματος του Α.Σ.Ε.Π. με τη σκέψη ότι στερούνται εκτελεστότητας αφενός η γνωμοδότηση του ως άνω Υπηρεσιακού Συμβουλίου διότι έχει ενσωματωθεί στην απόφαση αυτή του Α.Σ.Ε.Π., αφετέρου το 275778/11.4.2006 έγγραφο διότι έχει πληροφοριακό χαρακτήρα. Ακολούθως, αφού έλαβε υπόψη ότι στην «[υπ’ αριθ. 1009/13.9.2004] βεβαίωση του Κέντρου Κτηνιατρικών Ιδρυμάτων [Θεσσαλονίκης] βεβαιώνεται ρητά ότι η αιτούσα [ήδη εφεσίβλητη], μολονότι είχε συνάψει σύμβαση έργου με το Ινστιτούτο Κτηνιατρικών Ερευνών Θεσσαλονίκης, εντούτοις κατά το χρονικό διάστημα από 14.2.2000 έως 31.12.2002 εργάζονταν στο Κέντρο Κτηνιατρικών Ιδρυμάτων με συνθήκες εξαρτημένης εργασίας», έκρινε, «καταρχήν, ότι πρόκειται περί πρακτικής συνεπαγόμενης την αλλοίωση του πραγματικού συνολικού χρόνου απασχολήσεως της αιτούσης [ήδη εφεσίβλητης] στον αυτό εργοδότη». Περαιτέρω, το εφετείο δέχθηκε ότι «…ενόψει της μακροχρόνιας (από 14.2.2000 έως 3.4.2005) απασχολήσεως της αιτούσας (ήδη εφεσίβλητης) με επτά συνολικά διαδοχικές συμβάσεις (τέσσερις έργου υπό συνθήκες εξαρτημένης εργασίας και τριών εργασίας) ορισμένου χρόνου, καθώς και ενόψει των ρητρών 1 και 4 της Οδηγίας 1999/70/ΕΚ [του Συμβουλίου της Ε.Ε.] οι οποίες είναι απόλυτα σαφείς ως προς το ότι αναφέρονται στον πραγματικό χρόνο απασχολήσεως, όπως αυτές ερμηνεύθηκαν με την [από 4.7.2006, στην υπόθεση C-212/2004] απόφαση του ΔΕΚ αλλά και τους ορισμούς του άρθρου 1 του π.δ. 106/2004, … συντελείται κατάχρηση της θέσεως της αιτούσας (ήδη εφεσίβλητης) ως μισθωτού», η οποία «…δεν είναι ανεκτή ούτε από την Οδηγία 1999/70/ΕΚ του Συμβουλίου της Ε.Ε., …ούτε από το π.δ. 164/2004, με το οποίο η τελευταία Οδηγία μεταφέρθηκε στην εσωτερική έννομη τάξη…». Κατ’ ακολουθίαν τούτων, το εφετείο δέχθηκε ότι η κρίση της Διοικήσεως να μη συνυπολογίσει το χρονικό διάστημα από 14.2.2000 έως 31.12.2002 δεν ήταν νόμιμη και, περαιτέρω, το ίδιο δικαστήριο, αφού έλαβε υπόψη ότι με τον συνυπολογισμό του χρονικού αυτού διαστήματος η εφεσίβλητη συμπλήρωνε στις 19.7.2004 χρόνο προϋπηρεσίας 52 μήνες και 5 ημέρες με διαδοχικές συμβάσεις εργασίας ορισμένου χρόνου, δέχθηκε ότι μη νομίμως το Α.Σ.Ε.Π. αποφάνθηκε ότι η τελευταία δεν πληρούσε την προϋπόθεση της περίπτωσης α΄ της παρ. 1 του άρθρου 11 του π.δ. 164/2004. Με αυτές τις σκέψεις το Διοικητικό Εφετείο Θεσσαλονίκης με την εκκαλουμένη απόφαση δέχθηκε την αίτηση ακυρώσεως, ακύρωσε την προσβληθείσα απόφαση του Α.Σ.Ε.Π. κατά το μέρος που αφορά την εφεσίβλητη και ανέπεμψε την υπόθεση στη Διοίκηση για τις δέουσες ενέργειες. Με την κρινόμενη έφεση ζητείται η εξαφάνιση της εκκαλουμένης και ακολούθως η απόρριψη της αιτήσεως ακυρώσεως της εφεσίβλητης.

9. Επειδή, κατά τα εκτεθέντα ανωτέρω, το διοικητικό εφετείο εκτιμώντας τα στοιχεία του φακέλου ιδίως δε το 1009/13.4.2004 πιστοποιητικό προϋπηρεσίας που εκδόθηκε από το Κ.Κ.Ι.Θ. έκρινε το πρώτον, χωρίς να έχει υπάρξει σχετική κρίση της Διοίκησης, ότι πραγματικός εργοδότης και αποδέκτης των υπηρεσιών της εφεσίβλητης κατά το χρονικό διάστημα 2000-2002 δεν ήταν το Ε.ΘΙ.Α.Γ.Ε., αλλά το ίδιο το Κ.Κ.Ι.Θ., στο οποίο η ανωτέρω προσέφερε άμεσα τις υπηρεσίες της κατά τα διαστήματα που αναφέρονται στις μνημονευθείσες τέσσερις συμβάσεις έργου, καλύπτοντας πάγιες και διαρκείς ανάγκες της αποκεντρωμένης αυτής υπηρεσίας του Υπουργείου Αγροτικής Ανάπτυξης και Τροφίμων. Κατ' ακολουθίαν τούτων, το διοικητικό εφετείο συνυπολόγισε τον χρόνο αυτόν με τον χρόνο που διανύθηκε στο Κ.Κ.Ι.Θ. Περαιτέρω, το διοικητικό εφετείο δέχθηκε ότι οι παραπάνω συναφθείσες τέσσερις συμβάσεις έργου με πραγματικό εργοδότη το Κ.Κ.Ι.Θ. υπέκρυπταν συμβάσεις εξαρτημένης εργασίας ορισμένου χρόνου. Με τα δεδομένα αυτά, συνυπολόγισε το αντίστοιχο χρονικό διάστημα και ήχθη στην κρίση ότι η εφεσίβλητη είχε συμπληρώσει στις 19.7.2004 τον απαραίτητο χρόνο προϋπηρεσίας, ανερχόμενο σε 52 μήνες και 5 ημέρες και συνεπώς έπρεπε να γίνει δεκτή η αίτηση ακυρώσεώς της, εφόσον πληρούσε τις προϋποθέσεις του άρθρου 11 του π.δ. 164/2004. Κρίνοντας όμως έτσι, το διοικητικό εφετείο υποκατέστησε σε αμφότερες τις ως άνω κρίσεις του τα αρμόδια προς τούτο όργανα της Διοίκησης και συνεπώς υπερέβη τα όρια του ακυρωτικού ελέγχου (βλ. ΣτΕ 2168/2014, 3815/2012, 2330/2007, 3688/2001). Για τον λόγο αυτόν, ο οποίος προβάλλεται βασίμως, ερευνάται δε και αυτεπαγγέλτως (ΣτΕ 876/2013 Ολομ., 2168/2014 κ.α.), πρέπει να γίνει δεκτή η κρινόμενη έφεση και να εξαφανισθεί η εκκαλουμένη απόφαση.

10. Επειδή, μετά την εξαφάνιση της εκκαλουμένης αποφάσεως το Δικαστήριο προχωρεί στην εκδίκαση της από 5.6.2006 αιτήσεως ακυρώσεως, σύμφωνα με το άρθρο 64 του π.δ. 18/1989 (Α΄ 8).

11. Επειδή, απαραδέκτως προσβάλλεται με την αίτηση ακυρώσεως η από 9.12.2004 γνωμοδότηση (12η συνεδρίαση) του Υπηρεσιακού Συμβουλίου υπαλλήλων του Υπουργείου Αγροτικής Ανάπτυξης και Τροφίμων, διότι έχει γνωμοδοτικό χαρακτήρα (βλ. ΣτΕ 673/2015 σκ. 5). Ομοίως, απαραδέκτως προσβάλλεται το 275778/ 11.4.2006 έγγραφο της Γενικής Διεύθυνσης Διοικητικής Υποστήριξης του ως άνω Υπουργείου, με το οποίο απλώς ενημερώθηκε η εφεσίβλητη-αιτούσα για την απόρριψη του αιτήματός της να υπαχθεί στις διατάξεις του εν λόγω προεδρικού διατάγματος (βλ. ΣτΕ 2366/2014 σκ. 7). Συνεπώς, μόνη παραδεκτώς προσβαλλόμενη πράξη με την αίτηση ακυρώσεως είναι η 4/3.1.2006 απόφαση του Δ΄ Τμήματος του Α.Σ.Ε.Π., κατά το μέρος που με αυτήν απορρίφθηκε η αίτηση της εφεσίβλητης-αιτούσας για τη σύσταση εφεξής σύμβασης εργασίας ιδιωτικού δικαίου αορίστου χρόνου με το Κ.Κ.Ι.Θ. του Υπουργείου Αγροτικής Αναπτύξεως και Τροφίμων (βλ. ΣτΕ 1200/2009 7μ,, 2463/2010 7μ. κ.λ.π.).

12. Επειδή, κατά τα λεχθέντα στην έκτη σκέψη, το Υπηρεσιακό Συμβούλιο και στη συνέχεια το Α.Σ.Ε.Π. επιλαμβανόμενα του ανωτέρω αιτήματος της εφεσίβλητης-αιτούσας για υπαγωγή στις διατάξεις του π.δ. 164/2004, έλαβαν υπόψη μόνο τις ανωτέρω τρεις συμβάσεις εργασίας ορισμένου χρόνου και, χωρίς να εκφέρουν κρίση για τις προαναφερθείσες τέσσερις συμβάσεις έργου, απέρριψαν το αίτημα συστάσεως εφεξής σύμβασης εργασίας ιδιωτικού δικαίου αορίστου χρόνου της εφεσίβλητης-αιτούσας με το Κ.Κ.Ι.Θ. του εν λόγω Υπουργείου με την ως άνω αιτιολογία. Με το περιεχόμενο όμως αυτό, η απόφαση του Α.Σ.Ε.Π., όπως και η προηγηθείσα γνωμοδότηση του Υπηρεσιακού Συμβουλίου, δεν αιτιολογούνται νομίμως δεδομένου ότι, ενόψει της προβολής εκ μέρους της εφεσίβλητης-αιτούσας, με την αίτησή της ενώπιον του Υπουργείου Αγροτικής Ανάπτυξης και Τροφίμων, ισχυρισμών περί συνδρομής εν προκειμένω εξαιρετικών συνθηκών σύμφωνα με τους οποίους στις ανωτέρω τέσσερις συμβάσεις έργου που είχε συνάψει (τυπικά με το Ε.Θ.Ι.Α.Γ.Ε. αλλά) με πραγματικό εργοδότη το Κ.Κ.Ι.Θ., υπεκρύπτετο σύμβαση εξαρτημένης εργασίας, η Διοίκηση όφειλε να τους εξετάσει και να εκτιμήσει αιτιολογημένα εάν είναι βάσιμοι (πρβλ. ΣτΕ 2366/2014, 3482/2010 σκ. 6). Για τον λόγο αυτόν, ο οποίος προβάλλεται βασίμως, ερευνάται άλλωστε και αυτεπαγγέλτως (βλ. ΣτΕ 876/2013 Ολομ., 2168/2014 κ.α.), πρέπει να γίνει δεκτή η αίτηση ακυρώσεως, να ακυρωθεί η 4/3.1.2006 απόφαση του Δ΄ Τμήματος του Α.Σ.Ε.Π. κατά το μέρος που αφορά την εφεσίβλητη-αιτούσα και να αναπεμφθεί η υπόθεση στη Διοίκηση για νέα νόμιμη κρίση, σύμφωνα με τα εκτεθέντα στην έκτη σκέψη.

13. Επειδή, το Δικαστήριο εκτιμώντας τις περιστάσεις, κρίνει ότι δεν πρέπει να επιβληθεί δικαστική δαπάνη και για τους δύο βαθμούς δικαιοδοσίας.

Δ ι ά τ α ύ τ α

Δέχεται την έφεση.

Εξαφανίζει την 645/2008 απόφαση του Διοικητικού Εφετείου Θεσσαλονίκης.

Δικάζει την αίτηση ακυρώσεως της εφεσίβλητης-αιτούσας και τη δέχεται.

Ακυρώνει την 4/3.1.2006 απόφαση του Δ΄ Τμήματος του Α.Σ.Ε.Π. κατά το μέρος που αφορά την εφεσίβλητη-αιτούσα.

Αναπέμπει την υπόθεση στο Α.Σ.Ε.Π. για να εκδώσει νομίμως αιτιολογημένη απόφαση, σύμφωνα με το σκεπτικό.

Η διάσκεψη έγινε στην Αθήνα την 1η Νοεμβρίου 2016 και στις 15 Ιανουαρίου 2018.

Ο Προεδρεύων ΣύμβουλοςΗ Γραμματέας του Γ΄ Τμήματος

Δ. ΣκαλτσούνηςΔ. Τετράδη

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2018.

Ο Προεδρεύων ΑντιπρόεδροςΗ Γραμματέας του Γ´ Τμήματος

Δ. ΣκαλτσούνηςΔ. Τετράδη

./.
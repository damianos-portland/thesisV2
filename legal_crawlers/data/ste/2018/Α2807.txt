Α2807/2018
Β' Τμήμα
Απόφαση
27/12/2018
Αίτηση αναιρέσεως
Ε5974/2012
Πενταμελής
ECLI:EL:COS:2018:1227A2807.12E5974
******
******

Α.Β. (Μ)

Αριθμός 2807/2018

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Β΄

Συνεδρίασε δημόσια στο ακροατήριό του στις 7 Δεκεμβρίου 2016, με την εξής σύνθεση: Ι. Γράβαρης, Αντιπρόεδρος, Προεδρεύων, σε αναπλήρωση της Προέδρου του Τμήματος, που είχε κώλυμα, Κ. Νικολάου, Ι. Σύμπλης, Σύμβουλοι, Μ.-Α. Τσακάλη, Γ. Φλίγγου, Πάρεδροι. Γραμματέας η Κ. Κεχρολόγου.

Για να δικάσει την από 8 Νοεμβρίου 2012 αίτηση:

του Προϊσταμένου Δ.Ο.Υ. Φ.Α.Ε. Αθηνών, ο οποίος παρέστη με τον Δημήτριο Φαρμάκη, Πάρεδρο του Νομικού Συμβουλίου του Κράτους,

κατά του Π. Σ.., κατοίκου Ηλιούπολης Αττικής (…….), ο οποίος δεν παρέστη.

Με την αίτηση αυτή ο αναιρεσείων Προϊστάμενος επιδιώκει να αναιρεθεί η υπ' αριθμ. 3919/2011 απόφαση του Διοικητικού Εφετείου Αθηνών.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Γ. Φλίγγου.

Κατόπιν το δικαστήριο άκουσε τον εκπρόσωπο του αναιρεσείοντος Προϊσταμένου, ο οποίος ανέπτυξε και προφορικά τους προβαλλόμενους λόγους αναιρέσεως και ζήτησε να γίνει δεκτή η αίτηση.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, η κρινόμενη αίτηση ασκήθηκε κατά τον νόμο χωρίς καταβολή παραβόλου.

2. Επειδή, με την αίτηση αυτή ζητείται η αναίρεση της 3919/2011 αποφάσεως του Διοικητικού Εφετείου Αθηνών, με την οποία απορρίφθηκε έφεση του Δημοσίου κατά της 11439/2009 αποφάσεως του Διοικητικού Πρωτοδικείου Αθηνών. Με την τελευταία αυτή απόφαση, κατ’ αποδοχή προσφυγής του αναιρεσιβλήτου, ακυρώθηκε η 6124/23.1.2004 αρνητική απάντηση του Προϊσταμένου της Δ.Ο.Υ. ΦΑΕΕ Αθηνών επί της 58114/31.12.2003 αιτήσεως του αναιρεσιβλήτου περί ανακλήσεως της 3013/27.12.2001 δήλωσής του φόρου μεταβίβασης μετοχών, έγινε δεκτή η εν λόγω αίτηση και αναγνωρίσθηκε ότι δεν υπόκειται σε φόρο η από 27.12.2001 μεταβίβαση από τον αναιρεσίβλητο 24.156 μετοχών μη εισηγμένων στο Χρηματιστήριο της εταιρείας “ΣΠΕΝΤΖΟΣ ΑΕΒΕΚ”· διατάχθηκε δε να του επιστραφεί, ως αχρεωστήτως καταβληθείς, φόρος 24.350,95 ευρώ, εντόκως με το γενικώς ισχύον επιτόκιο υπερημερίας, από την άσκηση της προσφυγής.

3. Επειδή, με το άρθρο 12 παρ. 1 του ν. 3900/2010 (Α΄ 213) αντικαταστάθηκαν οι παράγραφοι 3 και 4 του άρθρου 53 του π.δ. 18/1989 ως εξής: «3. Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. 4. Δεν επιτρέπεται η άσκηση αίτησης αναιρέσεως όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ [...]». Κατά την έννοια των ανωτέρω διατάξεων, προκειμένου να κριθεί παραδεκτή αίτηση αναίρεσης, απαιτείται η συνδρομή των προϋποθέσεων και των δύο ως άνω παραγράφων του άρθρου 53, ήτοι και του ελαχίστου ποσού της διαφοράς κατά την παράγραφο 4, και της προβολής ισχυρισμών με το περιεχόμενο της παραγράφου 3 (βλ. ΣτΕ 1873/2012 επταμ. κ.ά.). Εξ άλλου, όταν με την αίτηση αναιρέσεως αμφισβητείται η νομιμότητα της αναιρεσιβαλλομένης αποφάσεως τόσο ως προς την κύρια απαίτηση όσο και ως προς τους τόκους, το αντικείμενο της διαφοράς, από το ύψος του οποίου εξαρτάται το παραδεκτό ή μη της αιτήσεως, προσδιορίζεται με βάση το ποσό της κυρίας απαιτήσεως και μόνον, ανεξαρτήτως εάν προβάλλονται και αυτοτελείς αιτιάσεις κατά της παρεπομένου χαρακτήρα αξίωσης των τόκων (ΣτΕ 29/2014 Ολομ., πρβλ. ΣτΕ 3746/2013 Ολομ.).

4. Επειδή, εν προκειμένω, η κρινόμενη αίτηση, ως εκ του χρόνου ασκήσεώς της (9.11.2012), διέπεται από τις διατάξεις του ν. 3900/2010, το δε ποσό της διαφοράς, αναφορικά με τον επίδικο επιστραφέντα ως άνω φόρο ανέρχεται, σύμφωνα και με το συνημμένο στο δικόγραφο της αιτήσεως σημείωμα της φορολογικής αρχής, σε 24.350,95 ευρώ, ήτοι υπολείπεται του κατά τις εν λόγω διατάξεις κατωτάτου ορίου των 40.000 ευρώ. Συνεπώς, κατά τα εκτεθέντα στην προηγούμενη σκέψη, ελλείπει μία από τις απαραίτητες προϋποθέσεις παραδεκτού της αιτήσεως, αυτή του ελαχίστου ποσού της διαφοράς, οι δε ισχυρισμοί του Δημοσίου περί παραδεκτής, από απόψεως ποσού, ασκήσεως της αιτήσεως ως προς το κεφάλαιο των τόκων, είναι απορριπτέοι ως αβάσιμοι. Ενόψει δε του απαραδέκτου αυτού, καθίσταται αλυσιτελής η εξέταση των προβαλλομένων ισχυρισμών περί αντιθέσεως της προσβαλλομένης προς την απόφαση 737/2011 της Ολομελείας του Συμβουλίου της Επικρατείας και περί περί του ότι τα ζητήματα του χρονικού σημείου έναρξης της τοκοφορίας και του ύψους του επιτοκίου επί επιστροφής αχρεωστήτως καταβληθέντων φόρων έχουν παραπεμφθεί προς επίλυση στην Ολομέλεια του Δικαστηρίου με την 1207/2012 απόφαση αυτού.

5. Επειδή, εξ άλλου, κατά το άρθρο 2 του ίδιου ν. 3900/2010, «Κατ' αποφάσεως διοικητικού δικαστηρίου που κρίνει διάταξη τυπικού νόμου αντισυνταγματική ή αντίθετη σε άλλη υπερνομοθετική διάταξη, χωρίς το ζήτημα αυτό να έχει κριθεί με προηγούμενη απόφαση του Συμβουλίου της Επικρατείας, χωρεί ενώπιον αυτού, κατά παρέκκλιση από κάθε άλλη διάταξη, αίτηση αναιρέσεως, αν πρόκειται για διαφορά ουσίας […]». Κατά την έννοια της τελευταίας αυτής διάταξης, αίτηση αναιρέσεως κατά αποφάσεως διοικητικού δικαστηρίου, που κρίνει διάταξη τυπικού νόμου αντίθετη προς το Σύνταγμα ή άλλη υπερνομοθετική διάταξη, χωρεί κατά παρέκκλιση από κάθε άλλη διάταξη μόνο σε περίπτωση που το σχετικό ζήτημα, κατά τον κρίσιμο χρόνο καταθέσεως της αιτήσεως αναιρέσεως, δεν είχε ήδη κριθεί με προηγούμενη απόφαση του Συμβουλίου της Επικρατείας (ΣτΕ 2177/2011 7μ., 855/2013 7μ., 2659/2013 7μ.). Περαιτέρω, εάν τεκμηριωθεί η συνδρομή της προϋποθέσεως αυτής, η αίτηση είναι παραδεκτή και εξετάζεται μόνο κατά το μέρος της και ως προς τους λόγους που αφορούν το συγκεκριμένο ζήτημα της αντισυνταγματικότητας διατάξεως τυπικού νόμου ή της αντιθέσεώς της προς διάταξη αυξημένου τυπικού κύρους (ΣτΕ 29/2014 Ολομ.).

6. Επειδή, το αναιρεσείον Δημόσιο ισχυρίζεται ότι η αίτηση ασκείται παραδεκτώς βάσει της ανωτέρω διατάξεως του άρθρου 2 του ν. 3900/2010, δοθέντος ότι με την αναιρεσιβαλλόμενη απόφαση κρίθηκε ότι η διάταξη της παρ. 11 του άρθρου 3 του ν. 2753/1999 αντίκειται στο άρθρο 78 παρ. 4 του Συντάγματος. Ο ισχυρισμός, όμως, αυτός είναι απορριπτέος ως αβάσιμος, διότι, κατά τον κρίσιμο χρόνο ασκήσεως της αιτήσεως, το εν λόγω ζήτημα είχε ήδη κριθεί με τις 737, 738/2011 αποφάσεις της Ολομελείας του Συμβουλίου της Επικρατείας και, συνεπώς, δεν συνέτρεχε η ως άνω αρνητική προϋπόθεση του άρθρου 2 του ν. 3900/2010, ήτοι η ανυπαρξία νομολογίας του Συμβουλίου της Επικρατείας επί του επίμαχου ζητήματος συνταγματικότητας. 

7. Επειδή, κατόπιν τούτων, η κρινόμενη αίτηση είναι απορριπτέα ως απαράδεκτη στο σύνολό της. 

 ΔΙΑ ΤΑΥΤΑ

Απορρίπτει την αίτηση.

Η διάσκεψη έγινε στην Αθήνα στις 7 Δεκεμβρίου 2017

Ο Προεδρεύων ΑντιπρόεδροςΗ Γραμματέας

 Ι. Γράβαρης Κ. Κεχρολόγου

και η απόφαση δημοσιεύθηκε σε δημόσια συνεδρίαση της 27ης Δεκεμβρίου 2018.

Η Πρόεδρος του Β´ ΤμήματοςΗ Γραμματέας

 Ε. Σάρπ Α. Ζυγουρίτσα

./.
Α2826/2018
Ε' Τμήμα
Απόφαση
31/12/2018
Αίτηση αναιρέσεως
Ε9023/2011
Πενταμελής
ECLI:EL:COS:2018:1231A2826.11E9023
******
******

Κ.Λ. (m)

Αριθμός 2826/2018

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Ε΄

Συνεδρίασε δημόσια στο ακροατήριό του στις 25 Φεβρουαρίου 2015, με την εξής σύνθεση: Ν. Ρόζος, Αντιπρόεδρος, Προεδρεύων, σε αναπλήρωση της Προέδρου του Τμήματος, που είχε κώλυμα, Ι. Μαντζουράνης, Αντ. Ντέμσιας, Σύμβουλοι, Μ. Τριπολιτσιώτη, Χρ. Λιάκουρας, Πάρεδροι. Γραμματέας η Ειρ. Δασκαλάκη.

Για να δικάσει την από 15 Δεκεμβρίου 2011 αίτηση:

της Α. συζ. Η. Π.., το γένος Α. Μ., κατοίκου Κορίνθου ( ………..), η οποία παρέστη με τον δικηγόρο Βασίλειο Παπαδημητρίου (Α.Μ. 7290), που τον διόρισε στο ακροατήριο,

κατά των: 1. Υπουργού Οικονομικών, ο οποίος παρέστη με τον Βασίλειο Κορκίζογλου, Πάρεδρο του Νομικού Συμβουλίου του Κράτους, 2. Περιφέρειας Πελοποννήσου και 3. Δήμου Κορινθίων, οι οποίοι δεν παρέστησαν. 

Με την αίτηση αυτή η αναιρεσείουσα επιδιώκει να αναιρεθεί η υπ’ αριθμ. 131/2011 απόφαση του Διοικητικού Πρωτοδικείου Κορίνθου.

Οι πληρεξούσιοι των διαδίκων που παρέστησαν δήλωσαν, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσουν.

Η εκδίκαση άρχισε με την ανάγνωση της εκθέσεως του εισηγητή, Συμβούλου Ι. Μαντζουράνη.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινομένης αιτήσεως έχει καταβληθεί το νόμιμο παράβολο (υπ’ αριθμ. 1164720, 1164719, και 3080988/16.12.2011 ειδικά έντυπα παραβόλου, σειράς Α΄).

2. Επειδή, με την κρινόμενη αίτηση, ζητείται η αναίρεση της 131/2011 αποφάσεως του Διοικητικού Πρωτοδικείου Κορίνθου. Με την απόφαση αυτή απερρίφθη ως εκπρόθεσμη προσφυγή που είχε ασκήσει, μεταξύ άλλων, και η αναιρεσείουσα κατά της σιωπηρής αρνήσεως των αναιρεσιβλήτων να άρουν ρυμοτομική απαλλοτρίωση που είχε επιβληθεί σε ακίνητό της, το οποίο ευρίσκεται στο οικοδομικό τετράγωνο (Ο.Τ.) 364 στη θέση Κεραμιδάκι του εγκεκριμένου σχεδίου πόλεως Κορίνθου.

3. Επειδή, στο άρθρο 53 του π.δ/τος 18/1989 (ΦΕΚ Α΄ 8), όπως αντικαταστάθηκε με το άρθρο 12 παρ. 1 του ν. 3900/2010 ΦΕΚ (Α΄ 213) και ισχύει από 1.1.2011 για τις εφ’ εξής ασκούμενες αιτήσεις αναιρέσεως, όπως η κρινομένη, (βλ. ΣτΕ 1547/2012, 2413/2012 7μελ.), ορίζεται ότι: «3. Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. 4. Δεν επιτρέπεται η άσκηση αίτησης αναιρέσεως όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ …». Κατά την έννοια των διατάξεων αυτών, προκειμένου να κριθεί παραδεκτή αίτηση αναιρέσεως, απαιτείται η συνδρομή των προϋποθέσεων και των δύο ως άνω παραγράφων, ήτοι και του ελαχίστου ποσού της διαφοράς και των αναφερομένων στην παρ. 3 προϋποθέσεων (βλ. ΣτΕ 2115/2013). Επομένως, επί διαφοράς, της οποίας το αντικείμενο υπερβαίνει τα 40.000 ευρώ, ο αναιρεσείων βαρύνεται, επί ποινή ολικού ή μερικού απαραδέκτου της αιτήσεως του, να τεκμηριώσει με ειδικούς και συγκεκριμένους ισχυρισμούς που περιλαμβάνονται στο εισαγωγικό δικόγραφο ότι, με καθέναν από τους προβαλλομένους λόγους, τίθεται συγκεκριμένο νομικό ζήτημα, ήτοι ζήτημα ερμηνείας διατάξεως νόμου ή γενικής αρχής του ουσιαστικού ή δικονομικού δικαίου, η οποία είναι κρίσιμη για την επίλυση της ενώπιον του Δικαστηρίου αγομένης διαφοράς, επί του οποίου είτε δεν υπάρχει νομολογία του Συμβουλίου της Επικρατείας είτε οι σχετικές κρίσεις της αναιρεσιβαλλομένης αποφάσεως έρχονται σε αντίθεση προς παγιωμένη ή πάντως μη ανατραπείσα νομολογία επί του αυτού νομικού ζητήματος ενός τουλάχιστον εκ των τριών ανωτάτων δικαστηρίων (ΣτΕ ΑΠ, ΕλΣ) ή του Ανωτάτου Ειδικού Δικαστηρίου ή προς ανέκκλητη απόφαση διοικητικού δικαστηρίου. Στη δεύτερη αυτή περίπτωση, οι αποφάσεις προς τις οποίες προβάλλεται αντίθεση θα πρέπει να μνημονεύονται ειδικώς, το δε υπ’ αυτών κριθέν νομικό ζήτημα πρέπει να ήταν επίσης ουσιώδες για την επίλυση των ενώπιον των δικαστηρίων εκείνων αχθεισών διαφορών (βλ. ΣτΕ 2115/2013, 2301/2011 7μελ.). Οι δικαστικές αποφάσεις, των οποίων γίνεται επίκληση ως προς το ζήτημα της αντιθέσεως της νομολογίας, πρέπει να προσκομίζονται από τον αναιρεσείοντα κατά την κατάθεση της αιτήσεως, εκτός αν πρόκειται για αποφάσεις του Συμβουλίου της Επικρατείας ή άλλου ανωτάτου δικαστηρίου, οπότε, κατ’ εξαίρεση, αρκεί να προσδιορίζονται ειδικώς στο εισαγωγικό δικόγραφο κατά τρόπο που επιτρέπει την εξατομίκευσή τους (βλ. ΣτΕ 1581/2014, 2115/2013).

4. Επειδή, από την αναιρεσιβαλλόμενη απόφαση σε συνδυασμό προς τα λοιπά παραδεκτώς ληπτέα υπόψη κατ’ αναίρεση διαδικαστικά έγγραφα προκύπτουν τα εξής: Η αναιρεσείουσα φέρεται ως ιδιοκτήτρια ακινήτου στη θέση Κεραμιδάκι Κορίνθου. Με το π.δ. της 17.8-2.10.1989 (ΦΕΚ Δ΄ 602) εγκρίθηκε η πολεοδομική μελέτη των περιοχών «Αγιαννιώτικα» και «Κεραμιδάκι» του Δήμου Κορίνθου και το Ο.Τ. 364, στο οποίο ευρίσκεται το ακίνητο της αναιρεσείουσας, καθορίστηκε ως χώρος αθλητικών εγκαταστάσεων. Με την 12378/10-24.12.1993 απόφαση του Νομάρχη Κορινθίας (ΦΕΚ Δ΄ 1501) αναθεωρήθηκε το ρυμοτομικό σχέδιο Κορίνθου στην περιοχή «Κεραμιδάκι». Από τα διαγράμματα που συνοδεύουν την ως άνω απόφαση του Νομάρχη προκύπτει ότι διατηρήθηκε ο χαρακτηρισμός του ακινήτου της αναιρεσείουσας ως χώρου αθλητικών εγκαταστάσεων. Εν συνεχεία, όπως προκύπτει από το δικόγραφο της κατατεθείσης ενώπιον του δικάσαντος δικαστηρίου προσφυγής σε συνδυασμό με το 23728/8.6.2011 έγγραφο των απόψεων του Δήμου Κορινθίων προς το ίδιο δικαστήριο, με την 24/232/27.9.1995 απόφαση του Δημοτικού Συμβουλίου του Δήμου Κορινθίων, η οποία δημοσιεύθηκε σε τοπικές εφημερίδες, τροποποιήθηκε το σχέδιο πόλεως στην περιοχή Κεραμιδάκι με αποχαρακτηρισμό του χώρου αθλητικών εγκαταστάσεων ως εξής: καταργήθηκε ο χώρος αθλητικών εγκαταστάσεων με τη δημιουργία του Ο.Τ. 364Α και χαρακτηρίσθηκε το Ο.Τ. 364 ως κοινόχρηστος χώρος. Η αναιρεσείουσα, μαζί με άλλους ιδιοκτήτες ακινήτων εντός του αυτού Ο.Τ. 364, υπέβαλαν την 18804/5.8.2008 αίτηση προς το Δήμο Κορινθίων και τις 34733/6.8.2008 και 7183/6.8.2008 αιτήσεις προς το Υ.ΠΕ.ΧΩ.Δ.Ε. και την Νομαρχιακή Αυτοδιοίκηση Κορινθίας αντιστοίχως προκειμένου να αρθεί η επιβληθείσα με την 12378/10-24.12.1993 απόφαση του Νομάρχη Κορινθίας ρυμοτομική απαλλοτρίωση. Κατά της σιωπηρής απορρίψεως των ως άνω αιτήσεων τα ανωτέρω πρόσωπα άσκησαν την από 5.2.2009 προσφυγή ενώπιον του Διοικητικού Πρωτοδικείου Κορίνθου, με την οποία ζήτησαν ρητώς, όπως αναγράφεται στο δικόγραφο της προσφυγής, να ακυρωθεί η τεκμαιρόμενη, λόγω άπρακτης παρελεύσεως τριμήνου από την υποβολή των σχετικών αιτήσεων, άρνηση της Διοικήσεως να άρει την επιβληθείσα ρυμοτομική απαλλοτρίωση και να βεβαιωθεί η αυτοδικαίως επελθούσα άρση της ως άνω απαλλοτριώσεως. Το δικάσαν πρωτοδικείο απέρριψε την προσφυγή ως εκπροθέσμως ασκηθείσα διότι κατετέθη την 5.2.2009, δηλαδή μετά την πάροδο 60 ημερών από τη συντέλεση της σιωπηρής απορρίψεως, η οποία έλαβε χώρα την 7.11.2008 λόγω παρελεύσεως άπρακτου τριμήνου αρχομένου την 7.8.2008. Ήδη, με την κρινόμενη αίτηση η αναιρεσείουσα επιδιώκει την αναίρεση της ως άνω αποφάσεως.

5. Επειδή, με το εισαγωγικό δικόγραφο, το οποίο κατατέθηκε στις 16.12.2011 και ως εκ τούτου εμπίπτει στο πεδίο εφαρμογής του άρθρου 12 του ν. 3900/2010, προβάλλεται προς θεμελίωση του παραδεκτού της ότι η κρινόμενη αίτηση, η οποία δεν έχει χρηματικό αντικείμενο, ασκείται κατ’ εξαίρεση παραδεκτώς, διότι υφίσταται αντίθεση της αναιρεσιβαλλομένης αποφάσεως προς τις υπ’ αριθμ. 111/2011, 469/2009, 2482/2009, 3352/2009 και 3933/2009 αποφάσεις του Συμβουλίου της Επικρατείας. Ο λόγος αυτός είναι απορριπτέος ως αβάσιμος δεδομένου ότι καμία από τις ανωτέρω αποφάσεις, των οποίων γίνεται επίκληση, δεν αφορούν στο εν προκειμένω τιθέμενο νομικό ζήτημα εάν εφαρμόζεται το άρθρο 66 του ΚΔΔ στις δίκες ενώπιον του Διοικητικού Πρωτοδικείου επί διαφορών σχετικών με την ανάκληση μη συντελεσμένων ρυμοτομικών απαλλοτριώσεων ή την άρση διατηρούμενων επί μακρόν ρυμοτομικών βαρών όταν υποβάλλεται αίτηση προς τη Διοίκηση για την άρση του βάρους (βλ. ΣτΕ 2132/2014, 2339/2014, 1372/2014, 1367/2014, 824/2014 και πρβλ. ΣτΕ 967/2014 και 580/2013 που αφορούν την ταυτοσήμου περιεχομένου προϊσχύσασα διάταξη του άρθρου 35 παρ. 1 του ν. 3772/2009, ΦΕΚ Α΄ 112).

6. Επειδή, τέλος, προς θεμελίωση του παραδεκτού της κρινομένης αιτήσεως προβάλλεται επίσης με το εισαγωγικό δικόγραφο ότι υφίσταται αντίθεση της αναιρεσιβαλλομένης αποφάσεως προς τις αποφάσεις 89/2010 του Διοικητικού Πρωτοδικείου Μεσολογγίου και 292/2004 του Διοικητικού Πρωτοδικείου Καλαμάτας. Ο λόγος αυτός είναι απορριπτέος ως απαραδέκτως προβαλλόμενος, προεχόντως διότι δεν προσκομίσθηκαν οι εν λόγω αποφάσεις κατά την κατάθεση της αιτήσεως, όπως απαιτείται κατά τα ανωτέρω εκτεθέντα (βλ. ΣτΕ 1581/2014, 2115/2013, 2961/2010 7μελ. και πρβλ. ΣτΕ 967/2014, 2961/2010 7μελ.).

7. Επειδή, κατόπιν των ανωτέρω εκτεθέντων, η κρινόμενη αίτηση αναιρέσεως είναι απορριπτέα ως απαράδεκτη.

Δ ι ά τ α ύ τ α

Απορρίπτει την αίτηση.

Διατάσσει την κατάπτωση του παραβόλου.

Επιβάλλει στην αιτούσα τη δικαστική δαπάνη του Δημοσίου εκ τετρακοσίων εξήντα (460) ευρώ.

Η διάσκεψη έγινε στην Αθήνα στις 25 Ιουνίου 2015

Ο Προεδρεύων ΑντιπρόεδροςΗ Γραμματέας

Ν. Ρόζος Ειρ. Δασκαλάκη

και η απόφαση δημοσιεύθηκε σε δημόσια συνεδρίαση στις 31 Δεκεμβρίου 2018.

Ο Πρόεδρος του Ε´ ΤμήματοςΟ Γραμματέας

Αθ. ΡάντοςΔ. Λαγός

./.
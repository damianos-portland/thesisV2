Α2819/2018
Γ' Τμήμα
Απόφαση
31/12/2018
Αίτηση ακυρώσεως
Ε308/2015
Πενταμελής
ECLI:EL:COS:2018:1231A2819.15E308
******
******

Ε.Σ.(m)

Αριθμός 2819/2018

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Γ΄

Συνεδρίασε δημόσια στο ακροατήριό του στις 18 Οκτωβρίου 2018, με την εξής σύνθεση: Αικ. Συγγούνα, Aντιπρόεδρος, Πρόεδρος του 
Γ΄ Τμήματος, Γ. Τσιμέκας, Μ. Τριπολιτσιώτη, Σύμβουλοι, Δ. Βανδώρος, Ε. Μελισσαρίδης, Πάρεδροι. Γραμματέας ο Α. Γεωργακόπουλος.

Για να δικάσει την από 29 Ιανουαρίου 2015 αίτηση:

των Δικηγορικών Συλλόγων: 1) Λασιθίου, που εδρεύει στη Νεάπολη Λασιθίου, 2) Μεσολογγίου, που εδρεύει στο Μεσολόγγι, 3) Καλαβρύτων, που εδρεύει στα Καλάβρυτα, οι οποίοι παρέστησαν με τον δικηγόρο Χαράλαμπο Χρυσανθάκη (Α.Μ. 11855), που τον διόρισαν με εξουσιοδότηση οι Πρόεδροι των Συλλόγων,

κατά των Υπουργών: 1) Οικονομικών, 2) Εσωτερικών, 3) Παιδείας και Θρησκευμάτων και ήδη Παιδείας, Έρευνας και Θρησκευμάτων, οι οποίοι παρέστησαν με τον Σπύρο Μαυραγάνη, Πάρεδρο του Νομικού Συμβουλίου του Κράτους, 4) Πολιτισμού και Αθλητισμού, ο οποίος παρέστη με την Ευθυμία Γκαράνη, Πάρεδρο του Νομικού Συμβουλίου του Κράτους, η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της, 5) Διοικητικής Μεταρρύθμισης και Ηλεκτρονικής Διακυβέρνησης, ο οποίος παρέστη με τον Θεόδωρο Στριλάκο, Πάρεδρο του Νομικού Συμβουλίου του Κράτους, ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του, 6) Υγείας, ο οποίος παρέστη με τη Βάϊα Παπακωνσταντίνου, Πάρεδρο του Νομικού Συμβουλίου του Κράτους, η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της, 7) Εργασίας και Κοινωνικής Ασφάλισης και ήδη Εργασίας, Κοινωνικής Ασφάλισης και Κοινωνικής Αλληλεγγύης, 8) Αγροτικής Ανάπτυξης και Τροφίμων, 9) Υποδομών, Μεταφορών και Δικτύων και ήδη Μεταφορών και Υποδομών, 10) Περιβάλλοντος, Ενέργειας και Κλιματικής Αλλαγής και ήδη Περιβάλλοντος και Ενέργειας, 11) Δικαιοσύνης, Διαφάνειας και Ανθρωπίνων Δικαιωμάτων, 12) Δημόσιας Τάξης και Προστασίας του Πολίτη και ήδη Προστασίας του Πολίτη, οι οποίοι παρέστησαν με τον Σπύρο Μαυραγάνη, Πάρεδρο του Νομικού Συμβουλίου του Κράτους, 13) Τουρισμού, ο οποίος παρέστη με τη Δήμητρα Τσεραβίνη, Πάρεδρο του Νομικού Συμβουλίου του Κράτους, η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της, και 14) Ναυτιλίας και Αιγαίου και ήδη Ναυτιλίας και Νησιωτικής Πολιτικής, ο οποίος παρέστη με την Αικατερίνη Χουρμούζη, Πάρεδρο του Νομικού Συμβουλίου του Κράτους, η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της.

Με την αίτηση αυτή οι αιτούντες Σύλλογοι επιδιώκουν να ακυρωθούν: 1) τα άρθρα 38 και 39 του ν. 4274/2014 (Ρυθμίσεις Ποινικού και Σωφρονιστικού Δικαίου και άλλες διατάξεις) και κάθε άλλη σχετική πράξη ή παράλειψη της Διοικήσεως.

Η εκδίκαση άρχισε με την ανάγνωση της εκθέσεως του εισηγητή, Συμβούλου Γ. Τσιμέκα.

Κατόπιν το δικαστήριο άκουσε τον πληρεξούσιο των Συλλόγων, ο οποίος ανέπτυξε και προφορικά τους προβαλλόμενους λόγους ακυρώσεως και ζήτησε να γίνει δεκτή η αίτηση και τον αντιπρόσωπο των Υπουργών που εμφανίσθηκαν, ο οποίος ζήτησε την απόρριψή της.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή για την άσκηση της κρινόμενης αιτήσεως δεν απαιτείται κατά νόμο η καταβολή παραβόλου.

2. Επειδή με την κρινόμενη αίτηση ζητείται η ακύρωση των άρθρων 38 και 39 του ν. 4274/2014 “Ρυθμίσεις Ποινικού και Σωφρονιστικού Δικαίου και άλλες διατάξεις” (Α΄ 147), με τα οποία καταργούνται: α) οι μεταβατικές έδρες των ειρηνοδικείων και πταισματοδικείων των περιφερειών των πρωτοδικείων, καθώς και των μονομελών και των πολυμελών πρωτοδικείων και των πλημμελειοδικείων των περιφερειών των εφετείων της Χώρας, εκτός από αυτά που λειτουργούν σε νησιά ευρισκόμενα εκτός της έδρας του δικαστηρίου (άρθρο 38) και β) ορισμένες μεταβατικές έδρες διοικητικών πρωτοδικείων (άρθρο 39).

3. Επειδή οι προμνησθείσες διατάξεις του ν. 4274/2014 απαραδέκτως προσβάλλονται, διότι κατά το άρθρο 95 παράγραφος 1 εδάφιο α΄ του Συντάγματος και το άρθρο 45 παράγραφος 1 του π.δ. 18/1989 αίτηση ακυρώσεως επιτρέπεται μόνον κατά των εκτελεστών πράξεων των διοικητικών αρχών και των νομικών προσώπων δημοσίου δικαίου και όχι κατά διατάξεων τυπικών νόμων (ΣτΕ 1871/2017, 1067/2016, 215/2016 Ολομ., 1618/2012 Ολομ., 3867/2011 Ολομ. κ.ά.). Ο καθορισμός ή η κατάργηση μεταβατικών εδρών δικαστηρίων περιλαμβάνονται στα κατ’ άρθρο 93 παράγραφος 1 του Συντάγματος θέματα της οργανώσεως των δικαστηρίων, για τα οποία απαιτείται "ειδικός νόμος", που μπορεί να είναι τυπικός νόμος αλλά και νόμος με ουσιαστική έννοια, εκδιδόμενος κατόπιν ειδικής νομοθετικής εξουσιοδοτήσεως (ΣτΕ 4487/1995 επταμ.). Λόγω του κανονιστικού χαρακτήρα της καταργήσεως μεταβατικών εδρών δικαστηρίων, η ρύθμιση αυτή δεν θα μπορούσε να περιλαμβάνεται καταρχήν στην αρμοδιότητα της εκτελεστικής εξουσίας στην οποία ανήκουν οι ατομικές ρυθμίσεις, σύμφωνα με το άρθρο 26 του Συντάγματος, που κατοχυρώνει την αρχή της διακρίσεως των λειτουργιών. Συνεπώς, η ρύθμιση περί καταργήσεως μεταβατικών εδρών δικαστηρίων μπορεί κατά το Σύνταγμα να θεσπίζεται ευθέως με τυπικό νόμο (βλ. ΣτΕ 38/2013 Ολομ., σκ. 7 κ.ά.), τα δε προβαλλόμενα περί αντιθέσεως των επίδικων ρυθμίσεων στις διατάξεις των άρθρων 4, 20 παράγραφος 1, 26 και 95 του Συντάγματος και του άρθρου 6 παράγραφος 1 της Ευρωπαϊκής Συμβάσεως των Δικαιωμάτων του Ανθρώπου (που κυρώθηκε με το άρθρο πρώτο του ν.δ. 53/1974, Α΄ 256), για τον λόγο ότι οι ρυθμίσεις αυτές έλαβαν χώραν με τυπικό νόμο, με αποτέλεσμα να μην μπορεί να προσβληθούν με αίτηση ακυρώσεως, είναι απορριπτέα.

4. Επειδή κατόπιν των ανωτέρω, η κρινόμενη αίτηση είναι απορριπτέα ως απαράδεκτη.

Δ ι ά τ α ύ τ α

Απορρίπτει την αίτηση ακυρώσεως.

Επιβάλλει στους αιτούντες την δικαστική δαπάνη του Δημοσίου, η οποία ανέρχεται σε τετρακόσια εξήντα (460) ευρώ.

Η διάσκεψη έγινε στην Αθήνα στις 24 Οκτωβρίου 2018

Η Πρόεδρος του Γ΄ ΤμήματοςΟ Γραμματέας

Αικ. ΣυγγούναΑ. Γεωργακόπουλος

και η απόφαση δημοσιεύθηκε σε δημόσια συνεδρίαση της 31ης Δεκεμβρίου 2018.

Ο Προεδρεύων ΑντιπρόεδροςΗ Γραμματέας του Γ´ Τμήματος

Δ. ΣκαλτσούνηςΔ. Τετράδη

./.
Α2833/2018
Ε' Τμήμα
Απόφαση
31/12/2018
Έφεση
Ε2083/2018
Πενταμελής
ECLI:EL:COS:2018:1231A2833.18E2083
******
******

Λ.Ν. (m)

Αριθμός 2833/2018

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Ε΄

Συνεδρίασε δημόσια στο ακροατήριό του στις 5 Δεκεμβρίου 2018, με την εξής σύνθεση: Αθ. Ράντος, Αντιπρόεδρος, Πρόεδρος του Ε΄ Τμήματος, Μ.-Ελ. Κωνσταντινίδου, Ρ. Γιαννουλάτου, Σύμβουλοι, Ελ. Μουργιά, Μ. Μπαμπίλη, Πάρεδροι. Γραμματέας η Μ. Βλασερού.

Για να δικάσει την από 20 Ιουλίου 2018 έφεση:

του Α.Κ. του Χ.., κατοίκου Κατερίνης Ν. Πιερίας (... ...), ο οποίος παρέστη με τον δικηγόρο Δημήτριο Παπαφιλίππου (Α.Μ. 842 Δ.Σ. Θεσ/νίκης), που τον διόρισε με πληρεξούσιο,

κατά των: 1. Α... συζ. Α.. Π..., το γένος Χ.. Σ.., κατοίκου Κατερίνης Ν. Πιερίας (...) και 2. Δήμου Κατερίνης Ν. Πιερίας, οι οποίοι δεν παρέστησαν,

και κατά της υπ’ αριθμ. 178/2018 απόφασης του Διοικητικού Εφετείου Θεσσαλονίκης.

Ο πληρεξούσιος του εκκαλούντος δήλωσε, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου ότι δεν θα αγορεύσει.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου M. Μπαμπίλη.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της υπό κρίση εφέσεως έχει καταβληθεί το νόμιμο παράβολο (αριθμός ηλεκτρονικού παραβόλου 225632118958 0918 0092/2018).

2. Επειδή, με την κρινόμενη έφεση ζητείται η εξαφάνιση της 178/2018 αποφάσεως του Διοικητικού Εφετείου Θεσσαλονίκης, με την οποία έγινε δεκτή αίτηση ακυρώσεως της ήδη εφεσίβλητης και ακυρώθηκαν α) η από 20.9.2016 απόφαση του Συμβουλίου Πολεοδομικών Θεμάτων και Αμφισβητήσεων (ΣΥ.ΠΟ.Θ.Α.) της Περιφερειακής Ενότητας Πιερίας, με την οποία έγινε δεκτή προσφυγή του ήδη εκκαλούντος κατά της από 5.6.2015 αποφάσεως του ιδίου οργάνου, κρίθηκε ότι η οικοδομή ιδιοκτησίας του μπορεί να ενταχθεί στον ν. 4178/2013 και ανακλήθηκε κάθε σχετική αντίθετη προηγούμενη απόφαση του ΣΥ.ΠΟ.Θ.Α., καθώς και β) η υπ’ αριθμ. 7651/27.10.2016 απόφαση της Υπηρεσίας Δόμησης (Υ.ΔΟΜ.) του Δήμου Κατερίνης, με την οποία ανακλήθηκε η υπ’ αριθμ. 7367/2016 πράξη ανακλήσεως δήλωσης υπαγωγής αυθαιρέτου στον ν. 4178/2013.

3. Επειδή, νομίμως χωρεί η συζήτηση της υπό κρίση αιτήσεως παρά την απουσία του εφεσιβλήτου Δήμου Κατερίνης, στον οποίο επιδόθηκαν νομοτύπως αντίγραφο της από 30.8.2018 πράξεως του Προέδρου του Ε΄ Τμήματος περί ορισμού δικασίμου και εισηγητή και του δικογράφου της εφέσεως, όπως προκύπτει από το ευρισκόμενο στο φάκελο αποδεικτικό επίδοσης με ημερομηνία 5.9.2018.

4. Επειδή, με την παράγραφο 2 του άρθρου 12 του ν. 3900/2010 (Α΄ 213) προστέθηκε στην παράγραφο 1 του άρθρου 58 του π.δ/τος 18/1989 (Α΄ 8) το ακόλουθο εδάφιο: «Η έφεση επιτρέπεται μόνον όταν προβάλλεται από τον διάδικο, με συγκεκριμένους ισχυρισμούς που περιέχονται στο σχετικό δικόγραφο, ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου». Κατά την έννοια της ανωτέρω διατάξεως, ως ισχυρισμοί, η προβολή των οποίων με το δικόγραφο της εφέσεως απαιτείται επί ποινή απαραδέκτου αυτής, νοούνται εκείνοι που αναφέρονται με τρόπο συγκεκριμένο σε κριθέν νομικό ζήτημα, αναγόμενο στην ερμηνεία των κανόνων δικαίου που εφαρμόσθηκαν από την εκκαλουμένη απόφαση, και η επίλυση του οποίου ήταν αναγκαία για την διάγνωση της υπόθεσης και όχι απλώς στην ορθή ή μη υπαγωγή πραγματικών περιστατικών σε εφαρμοσθέντα κανόνα δικαίου (βλ. ΣτΕ 303, 1976/2018, 1358, 2233, 2414/2017, 850/2016 κ.ά.). Για να κριθεί δε αν παραδεκτώς ασκείται η έφεση, ο εκκαλών πρέπει να προβάλλει απαραιτήτως με το εισαγωγικό δικόγραφο αυτοτελείς και συγκεκριμένους ισχυρισμούς, με τους οποίους και πρέπει να καθορίζεται ποιό είναι το επίμαχο νομικό ζήτημα που κρίθηκε, περαιτέρω δε να επικαλείται κατά τρόπο συγκεκριμένο, σε σχέση με το ζήτημα αυτό, η επίλυση του οποίου ήταν αναγκαία για τη διάγνωση της υπόθεσης, είτε έλλειψη νομολογίας του Συμβουλίου της Επικρατείας, είτε αντίθεση της προσβαλλόμενης απόφασης προς τη νομολογία του Συμβουλίου της Επικρατείας ή άλλου ανώτατου δικαστηρίου ή προς ανέκκλητη απόφαση διοικητικού δικαστηρίου (βλ. ΣτΕ 850/2016, πρβλ. ΣτΕ σε Συμβούλιο 331/2013, 1278/2013, 2646/2013 κ.ά.). Εξ άλλου, ως αντίθεση σε νομολογιακό προηγούμενο κατά την έννοια της παραπάνω διατάξεως δεν νοείται η αναφερόμενη σε ζητήματα αιτιολογίας, συνδεόμενα με το πραγματικό της κρινόμενης υποθέσεως, αλλά εκείνη που αφορά στην ερμηνεία διατάξεως νόμου ή γενικής αρχής, δυναμένης να έχει γενικότερη εφαρμογή, ανεξαρτήτως εάν αυτή η ερμηνεία διατυπώνεται στη μείζονα ή την ελάσσονα πρόταση του δικανικού συλλογισμού της εκκαλουμένης και των λοιπών αποφάσεων, προς τις οποίες προβάλλεται ότι υφίσταται αντίθεση (βλ. ΣτΕ 303/2018, 1686, 1864/2016 κ.ά.). Σε περίπτωση δε επίκλησης εκ μέρους του εκκαλούντος έλλειψης νομολογίας του Συμβουλίου της Επικρατείας, θα πρέπει η έλλειψη αυτή να μην αναφέρεται σε ζητήματα αιτιολογίας συνδεόμενα με το πραγματικό της κρινομένης υπόθεσης, αλλά να αφορά αποκλειστικώς την ερμηνεία διάταξης νόμου ή γενικής αρχής, δυναμένης να έχει γενικότερη εφαρμογή (βλ. ΣτΕ 737 - 742, 1976/2018).

5. Επειδή, εν προκειμένω, όπως προκύπτει από τα στοιχεία του φακέλου και σύμφωνα με τα εκτιθέμενα στην εκκαλουμένη, με την 133/3.6.1999 οικοδομική άδεια (Ο.Α.) της Διεύθυνσης Πολεοδομίας και Πολεοδομικών Εφαρμογών του Δήμου Κατερίνης επετράπη στον εκκαλούντα και τον αδελφό του η ανέγερση τριώροφου πολυκαταστήματος με υπόγειο, συνολικού εμβαδού 140 τ.μ., επί οικοπέδου στο Ο.Τ. 92Β του σχεδίου πόλεως Κατερίνης. Με την υπ’ αριθμ. 24767/5678/24.9.1999 απόφαση του Υπουργού ΠΕ.ΧΩ.Δ.Ε. ακυρώθηκε η προαναφερθείσα οικοδομική άδεια, κατ’ αποδοχή σχετικής προσφυγής, ενόψει δε αυτής, με την 2472/4.7.2000 απόφαση του Προϊσταμένου της Δ/νσης Πολεοδομίας και Πολεοδομικών Εφαρμογών του Δήμου Κατερίνης ανακλήθηκε η επίμαχη Ο.Α. Κατά της ανωτέρω απόφασης του Υπουργού ΠΕ.ΧΩ.Δ.Ε. ασκήθηκε αίτηση ακύρωσης από τους δύο αδελφούς, η οποία απορρίφθηκε ως εκπρόθεσμη με την υπ’ αριθμ. 292/2005 απόφαση του Διοικητικού Εφετείου Θεσ/νίκης και, σε δεύτερο βαθμό, με την 271/2008 απόφαση του Συμβουλίου της Επικρατείας. Ακολούθως, συντάχθηκε, κατ’ εφαρμογή του π.δ. 267/1998, η υπ’ αριθμ. 1274/4.3.2005 έκθεση αυτοψίας αυθαίρετης κατασκευής, κατά της οποίας δεν ασκήθηκε ένσταση και ξεκίνησαν διαδικασίες για την κατεδάφιση του κτιρίου. Προσφυγή του εκκαλούντος κατά της 336/2008 απόφασης της Δημαρχιακής Επιτροπής του Δήμου Κατερίνης περί επαναδημοπράτησης του έργου κατεδάφισης απορρίφθηκε με την 5665/1.8.2008 απόφαση του Γενικού Γραμματέα Κεντρικής Μακεδονίας (Γ.Γ.Κ.Μ.), σχετική δε αίτηση ακυρώσεως κατά της ως άνω αποφάσεως του Γ.Γ.Κ.Μ. απερρίφθη με την 663/2010 απόφαση του Δικαστηρίου για τυπικούς λόγους, ήτοι για μη νομιμοποίηση του υπογράφοντος την αίτηση δικηγόρου. Στη συνέχεια, ενόψει της θέσεως σε ισχύ των διατάξεων του ν. 4178/2013, οι ως άνω ιδιοκτήτες της επίμαχης οικοδομής υπέβαλαν την 2072976 δήλωση υπαγωγής αυτής στις διατάξεις του ως άνω νόμου. Κατά της δήλωσης αυτής η εφεσίβλητη άσκησε προσφυγή ενώπιον του Συμβουλίου Πολεοδομικών Θεμάτων και Αμφισβητήσεων (ΣΥ.ΠΟ.Θ.Α.) Περιφέρειας Κεντρικής Μακεδονίας, το οποίο, με την από 19.12.2013 απόφασή του, έκρινε ότι το εν λόγω κτίριο έχει κριθεί τελεσιδίκως αυθαίρετο και δεν μπορεί να υπαχθεί στις διατάξεις του ν. 4178/2013. Ακολούθως, με την 7367/9.1.2014 απόφαση της Υ.ΔΟΜ. Δήμoυ Κατερίνης ανακλήθηκε η σχετική διαδικασία υπαγωγής. Αίτηση ακυρώσεως του εκκαλούντος κατά των ανωτέρω πράξεων απορρίφθηκε με την 774/2015 απόφαση του Διοικητικού Εφετείου Θεσσαλονίκης ως απαράδεκτη, ενώ νέα προσφυγή του κατά της από 19.12.2013 απόφασης του ΣΥ.ΠΟ.ΘΑ. απορρίφθηκε με την από 5.6.2015 απόφασή του, με την οποία κρίθηκε ότι δεν υπάρχει δυνατότητα ένταξης των αυθαιρέτων κατασκευών στον ν. 4178/2013, καθόσον το αυθαίρετο αυτό κρίθηκε αμετακλήτως από το αρμόδιο δικαστήριο (απόφαση 271/2008 του ΣτΕ). Κατόπιν αυτών ο εκκαλών, με αντίστοιχες αιτήσεις του προς την Υ.ΔΟΜ., ζήτησε εκ νέου τον επανέλεγχο της με αριθμό 133/1999 Ο.Α. και την ανάκληση της με αριθμό 24767/1999 απόφασης του Υπουργού καθώς και της υπ’ αριθμ. 2472/2000 απόφασης του Προϊσταμένου της Διεύθυνσης Πολεοδομίας και Πολεοδομικών Εφαρμογών του Δήμου Κατερίνης περί ανακλήσεως της ως άνω Ο.Α. Κατά της τεκμαιρόμενης σιωπηρής απόρριψης των αιτήσεων αυτών ο εκκαλών άσκησε αίτηση ακυρώσεως ενώπιον του Διοικητικού Εφετείου Θεσσαλονίκης, από την οποία παραιτήθηκε. Τέλος, στις 13.1.2016 ο εκκαλών κατέθεσε εκ νέου προσφυγή / αίτηση θεραπείας στο ΣΥ.ΠΟ.Θ.Α. κατά της τελευταίας απόφασής του, επικαλούμενος νέα στοιχεία, τα οποία προσκομίσθηκαν το πρώτον ενώπιον αυτού και ειδικότερα 1) το με αριθ. 13394/1929 πωλητήριο συμβόλαιο του συμβολαιογράφου Κατερίνης Βασιλείου Λιάκου, από το οποίο, κατά τους ισχυρισμούς του, προέκυπτε ότι το ακίνητο για το οποίο εκδόθηκε η επίμαχη Ο.Α. ήταν από τα ανταλλαγέντα κτήματα μουσουλμάνων στην Ελλάδα που διαχειρίζονταν η Εθνική Τράπεζα της Ελλάδας δυνάμει συμβάσεως μεταξύ της Τράπεζας και του Ελληνικού Δημοσίου και 2) την με αριθ. 5/1936 πράξη αναλογισμού. Δυνάμει των οψίμως προσκομισθέντων στοιχείων το ΣΥ.ΠΟ.Θ.Α., αφού έλαβε υπόψη του και την γνωμοδότηση του νομικού συμβούλου της Περιφερειακής Ενότητας Πιερίας, έκρινε, με την από 20.9.2016 απόφασή του, ότι το κτίριο επί της οδού Εθνικής Αντιστάσεως 7 μπορεί να υπαχθεί στο ν. 4178/2013, ανακαλώντας ταυτοχρόνως κάθε αντίθετη προηγούμενη απόφασή του. Στην κρίση αυτή κατέληξε αφού εκτίμησε, μεταξύ άλλων, τα εξής: 1) ότι τα ανταλλάξιµα οικόπεδα, όπως το επίδικο, ήταν άρτια και οικοδοµήσιµα όπως παραχωρούνταν, 2) Ότι για το Ο.Τ. 92 Β του εγκεκριµένου ρυµοτοµικού σχεδίου συντάχθηκε η 5/1936 πράξη αναλογισµού, που τακτοποίησε το επίδικο οικόπεδο όπως και όλα τα όµορά του, 3) ότι η µε αρ. 133/1999 οικ. άδεια έχει ανακληθεί λόγω ακύρωσής της από τον Υπουργό ΠΕ.ΧΩ.Δ.Ε., που, κατά την κρίση του ΣΥ.ΠΟ.Θ.Α., δεν είχε δικαίωμα να ακυρώσει την υπό κρίση Ο.Α., καθώς οι διοικητικές πράξεις ακυρώνονται με απόφαση Διοικητικού Δικαστηρίου 4) ότι το συγκεκριμένο ακίνητο, δεν βρίσκεται εντός περιοχών του άρθρου 2 του ν. 4178/2013 για τις οποίες απαγορεύεται η υπαγωγή, 5) ότι η έκδοση της άδειας βασίστηκε σε αληθή στοιχεία, 6) ότι δεν προκύπτει ρητώς από καµμία απόφαση Διοικητικού Δικαστηρίου ότι το υπό κρίση κτίσμα έχει κριθεί αµετακλήτως αυθαίρετο και κατεδαφιστέο και 7) ότι μπορεί να αναβιώσει η ακυρωθείσα από τον Υπουργό και ανακληθείσα από την Πολεοδοµία Ο.Α., γεγονός που ανήκει αποκλειστικά στην αρμοδιότητα της Υ.ΔΟΜ. του Δήμου Κατερίνης. Ενόψει δε της ανωτέρω αποφάσεως του ΣΥ.ΠΟ.Θ.Α. εξεδόθη η με αριθ. 7651/27.10.2016 απόφαση της Υ.ΔΟΜ. του Δήμου Κατερίνης, με την οποία ανακλήθηκε η προηγούμενη με αριθ. 7367/2016 απόφαση της ίδιας Υπηρεσίας περί ανακλήσεως της δήλωσης υπαγωγής του επίμαχου αυθαιρέτου στο ν. 4178/2013. Κατά της ως άνω από 20.9.2016 αποφάσεως του ΣΥ.ΠΟ.Θ.Α. και της υπ’ αριθμ. 7651/27.10.2016 αποφάσεως της Υ.ΔΟΜ. η εφεσίβλητη άσκησε αίτηση ακυρώσεως, η οποία έγινε δεκτή με την ήδη εκκαλουμένη 178/2018 απόφαση του Διοικητικού Εφετείου Θεσσαλονίκης.

6. Επειδή, ειδικότερα, με την ως άνω απόφαση κρίθηκαν, μεταξύ άλλων, τα εξής: «... η πρώτη αιτούσα φέρεται ως συνιδιοκτήτρια οικοδομής, όπως δεν αμφισβητείται, που βρίσκεται στην Κατερίνη και επί της οδού Ξηρομερίτου 3 και είναι όμορη της επίδικης αυθαίρετης οικοδομής, ιδιοκτησίας του παρεμβαίνοντος, επί οικοπέδου το οποίο αφορούν οι προσβαλλόμενες πράξεις. Με την αίτηση προβάλλει ότι η ανέγερση της εν λόγω οικοδομής θα στερήσει την δική της οικοδομή από τον αναγκαίο φωτισμό, ηλιασμό και αερισμό επιδεινώνοντας τους όρους διαβίωσής της, αλλά και θα μειώσει σημαντικά την αξία του ακινήτου της. Οι λόγοι αυτοί, οι οποίοι συνάπτονται με το σχεδιασμό και το μέγεθος του υπό ανέγερση κτιρίου, επαρκούν για τη θεμελίωση του εννόμου συμφέροντος της αιτούσας, τα δε αντίθετα που προβάλλουν ο καθ’ ου Δήμος και ο παρεμβαίνων είναι αβάσιμα (βλ. ΣτΕ 1807/2001, 4036/2011, 5334/2012). Εξάλλου, αβάσιμος είναι και ο ισχυρισμός του παρεμβαίνοντος ότι η αίτηση ασκείται χωρίς έννομο συμφέρον, διότι και η ανέγερση της οικοδομής της αιτούσας πραγματοποιήθηκε με την 85/1951 οικοδομική άδεια, χωρίς να τηρηθούν οι οικείες οικοδομικές διατάξεις περί ανέγερσης κτιρίου επί οικοπέδου, το οποίο άλλωστε δεν έχει κοινό σημείο επαφής με το επίδικο, ώστε να μην επηρεάζει η οικοδομή του αυτήν της αιτούσας. Και τούτο διότι, κατά την έννοια του άρθρου 47 παρ. 1 του π.δ/τος 18/1989 (Α΄ 8), το συμφέρον για την άσκηση αιτήσεως ακυρώσεως δεν παύει να είναι έννομο από μόνο το γεγονός ότι ο αιτών φέρεται να έχει παραβιάσει διάταξη της κείμενης νομοθεσίας, δεδομένου ότι το παραπάνω άρθρο 47 παρ. 1 αποβλέπει και αρκείται στην ύπαρξη δεσμού που επιτρέπει στον αιτούντα να αμφισβητήσει την αντικειμενική νομιμότητα της προσβαλλομένης διοικητικής πράξης, προκειμένου να επιτύχει αποτέλεσμα μη αποδοκιμαζόμενο, καθ’ εαυτό, από την έννομη τάξη (βλ. ΣτΕ 1309/2017 Ολομ., 671/2018, 1719/2010, 2639, 2640/2009 Ολομ., 3095/2001 Ολομ.). Εξάλλου η κρινόμενη αίτηση εμπροθέσμως ασκείται, εφόσον η αιτούσα έχει λάβει γνώση των προσβαλλόμενων αποφάσεων στις 15/11/2016, όπως βεβαιώνεται με την από 18-1-2018 έκθεση απόψεων του καθ’ ου Δήμου, κατόπιν υποβολής σχετικής από μέρους της αίτησης, επομένως και η αίτηση ακύρωσης κατά των πράξεων αυτών, που κατατέθηκε στις 16-1-2017 (ημέρα Δευτέρα), ασκήθηκε εντός της κατά το άρθρο 46 του π/δτος 18/1989 προθεσμίας των 60 ημερών, (εφόσον η ανωτέρω προθεσμία συμπληρώθηκε στις 14-1-2017 που ήταν Σάββατο και η επόμενη 15-1-2017 Κυριακή, αντίστοιχα, και ως εξαιρέσιμες ημέρες δεν λαμβάνονται υπόψη), όσα δε περί του αντιθέτου προβάλλουν ο διάδικος Δήμος και ο παρεμβαίνων πρέπει να απορριφθούν ως αβάσιμα». Περαιτέρω, κατά τα κριθέντα με την εκκαλουμένη « ... η προσβαλλόμενη απόφαση αποδοχής από το ΣΥ.ΠΟ.Θ.Α. της από 13-1-2016 διοικητικής προσφυγής του παρεμβαίνοντος δεν είναι νόμιμη. Τούτο διότι, το Συμβούλιο αυτό, το οποίο νομιμοποιείται να προβεί μόνο σε έλεγχο νομιμότητας, κατά το διενεργούμενο έλεγχο της δήλωσης υπαγωγής αυθαιρέτου, διατύπωσε, ανεπιτρέπτως, ίδια κρίση ως προς το ουσιαστικό ζήτημα περί του χαρακτηρισμού του ακινήτου ως μη αυθαιρέτου με βάση φερόμενα ως νέα στοιχεία που υποβλήθηκαν το πρώτον ενώπιόν του και μάλιστα χωρίς να παραθέτει τους λόγους για τους οποίους αγνόησε το πόρισμα της 1274/4.3.2005 έκθεσης αυτοψίας αυθαίρετης κατασκευής του αρμόδιου υπαλλήλου του Τμήματος Πολεοδομίας, κατά της οποίας δεν ασκήθηκε ένσταση και συνεπώς η κρίση ως προς τον αυθαίρετο χαρακτήρα της κατασκευής κατέστη τελεσίδικη. Και τούτο διότι εκτίμησε ότι: 1) το συγκεκριμένο οικόπεδο έχει παραχωρηθεί από το Κράτος, προκειμένου τούτο να υπαχθεί στις εξαιρετικές διατάξεις της παρ. 4 του άρθρου 29 του ν. 1577/1985, όπως τούτο θεώρησε ότι προέκυπτε από το με αριθμό 13394/1929 συμβόλαιο, το οποίο όμως αποτέλεσε δικαιολογητικό ελέγχου, κατά τη διαδικασία της ακύρωσης της επίμαχης οικοδομικής άδειας, με την προαναφερθείσα 24767/5678/1999 απόφαση του Υπουργού ΠΕ.ΧΩ.Δ.Ε., (η οποία πάντως δεν προσκομίζεται) και 2) ότι το ακίνητο τούτο μπορεί να υπαχθεί στις διατάξεις του ν. 4178/2013, εφόσον κατά τη διάταξη του άρθρου 24 του ΓΟΚ 1985 τακτοποιήθηκε με την 5/1936 πράξη αναλογισμού. Πλην όμως, και ενόψει του ότι μόνη αρμόδια να προβεί σε έλεγχο και αποδοχή ή ανάκληση της δηλώσεως υπαγωγής αυθαίρετης κατασκευής στο ν. 4178/2013 και των οικείων βεβαιώσεων περαίωσης της σχετικής διαδικασίας, είναι, ύστερα από ουσιαστικό έλεγχο, η αρμόδια Υ.ΔΟΜ, σύμφωνα με τις διατάξεις που παρατέθηκαν, πρέπει να ακυρωθεί η προσβαλλόμενη απόφαση του ΣΥ.ΠΟ.Θ.Α., κατά το βάσιμο σχετικό λόγο της αιτήσεως ακυρώσεως, η δε υπόθεση πρέπει να αναπεμφθεί στην Υπηρεσία Δόμησης του Δήμου Κατερίνης, προκειμένου να ερευνηθεί, νόμω και ουσία, η επίμαχη διαδικασία υπαγωγής στις διατάξεις του ν. 4178/2013 των αυθαίρετων κατασκευών, που πραγματοποίησε ο παρεμβαίνων στο επίμαχο ακίνητο, και ειδικότερα 1) αν τούτο έχει παραχωρηθεi από το κράτος με απόφαση ή με παραχωρητήριο για να υπαχθεί στις εξαιρετικές διατάξεις της παραγράφου 4 του άρθρου 29 του ν. 1577/1985, συνεκτιμωμένης της ακύρωσης της 133/1999 οικοδομικής άδειας του επίμαχου ακινήτου από τον Υπουργό ΠΕΧΩΔΕ, και 2) αν τούτο είχε ήδη τακτοποιηθεί με την ως άνω 5/1936 πράξη αναλογισμού, προκειμένου να υπαχθεί στις διατάξεις του ν. 4178/2013».

7. Επειδή, ο εκκαλών ισχυρίζεται ότι η προσβαλλόμενη απόφαση πρέπει να εξαφανιστεί και να γίνει δεκτή η σχετική αίτηση ακυρώσεως για τους ακόλουθους λόγους: Α. Μη νομίμως κρίθηκε με την εκκαλουμένη ότι η παρεμβαίνουσα άσκησε με έννομο συμφέρον την αίτηση ακυρώσεως, με την αιτιολογία ότι αυτή είναι συνιδιοκτήτρια οικοπέδου στο κέντρο της πόλης της Κατερίνης, χωρίς ωστόσο να αποδεικνύεται ότι αυτό είναι όμορο με την ιδιοκτησία του εκκαλούντος, όπως αναληθώς ισχυρίσθηκε η παρεμβαίνουσα, αφού δεν είναι κάτοικος της οδού Ξηρομερίτου, όπου βρίσκεται το γειτονικό προς την ιδιοκτησία του εκκαλούντος ακίνητο, και χωρίς να αποδεικνύεται με συγκεκριμένα στοιχεία υλική ή ηθική βλάβη από την επίμαχη οικοδομή. Σύμφωνα με τους ισχυρισμούς του εκκαλούντος η κρίση αυτή έρχεται σε αντίθεση με γενικούς δικονομικούς κανόνες και με την πάγια και συνταγματικά κατοχυρωμένη αρχή, σύμφωνα με την οποία οι αποφάσεις των δικαστηρίων πρέπει να έχουν νόμιμη αιτιολογία, περαιτέρω δε, όπως έχει κριθεί, για την ύπαρξη εννόμου συμφέροντος δεν αρκεί η αόριστη επίκληση της ιδιότητας του συνιδιοκτήτη ομόρου οικοπέδου, αλλά απαιτείται η αναφορά σε συγκεκριμένη βλάβη (ΣτΕ 1131/1998), εφόσον οι αιτούντες δεν θίγονται από την εξαίρεση από την κατεδάφιση ούτε προβάλλουν υπέρβαση ποσοστού κάλυψης (ΣτΕ 2251/1997, 1978/1991). Β. Με πλημμελή αιτιολογία το διοικητικό εφετείο έκρινε εν προκειμένω ότι η αίτηση ακυρώσεως ασκήθηκε εμπροθέσμως, με την αιτιολογία ότι η παρεμβαίνουσα έλαβε γνώση των προσβαλλομένων αποφάσεων στις 15.12.2016, παραλείποντας να απαντήσει στους σχετικούς ισχυρισμούς του εκκαλούντος και αγνοώντας τα προσκομισθέντα από αυτόν αποδεικτικά έγγραφα και στοιχεία, από τα οποία προκύπτει γνώση των προσβαλλόμενων πράξεων από την παρεμβαίνουσα οπωσδήποτε πριν τις 14.11.2016. Η ως άνω κρίση του διοικητικού εφετείου έρχεται, κατά τον εκκαλούντα, σε αντίθεση με τη νομολογία του Δικαστηρίου, σχετικώς με την πλήρη γνώση της προσβαλλόμενης πράξεως, σύμφωνα με την οποία το συγκεκριμένο χρονικό σημείο της πλήρους γνώσεως μπορεί να τεκμαίρεται κατ’ εκτίμηση των περιστάσεων σε κάθε υπόθεση (ΣτΕ 878/2017, 1187/2016 κ.ά.). Γ. Κατ’ εσφαλμένη ερμηνεία και εφαρμογή των διατάξεων των άρθρων 31 και 33 του ν. 4030/2011 με την εκκαλουμένη ακυρώθηκε η από 20.9.2016 απόφαση του ΣΥ.ΠΟ.Θ.Α., με την αιτιολογία ότι διατύπωσε ανεπιτρέπτως ίδια κρίση ως προς το ουσιαστικό ζήτημα περί του χαρακτηρισμού του ακινήτου ως μη αυθαιρέτου, παρά το γεγονός ότι, κατά τα προβαλλόμενα από τον εκκαλούντα, η από 13.1.2016 προσφυγή του δεν ήταν προσφυγή κατά της υπαγωγής, ώστε να ισχύουν οι ως άνω διατάξεις, αλλά αίτηση θεραπείας, με αίτημα την ανάκληση / τροποποίηση της προσβαλλόμενης πράξεως, οπότε ήταν επιτρεπτός ο ουσιαστικός επανέλεγχος της πράξεως αυτής, σε κάθε δε περίπτωση, όπως προβάλλεται περαιτέρω από τον εκκαλούντα, ο έλεγχος στον οποίο προέβη εν προκειμένω το ΣΥΠΟΘΑ δεν ήταν έλεγχος ουσίας αλλά νομιμότητας, όπως προβλέπεται από τις σχετικές διατάξεις. Σύμφωνα δε με τους ισχυρισμούς του εκκαλούντος, δεν υπάρχει νομολογία του Δικαστηρίου ως προς το επίμαχο νομικό ζήτημα της έννοιας των διατάξεων των άρθρων 31 και 33 του ν. 4030/2011 σχετικώς με τις αρμοδιότητες των ΣΥ.ΠΟ.Θ.Α., την επάνοδο και επανεξέταση εκκρεμών ζητημάτων μετά την υποβολή νέων στοιχείων, καθώς και την έκταση και το περιεχόμενο του ελέγχου νομιμότητας, στον οποίο αυτά προβαίνουν.

8. Επειδή, όπως προκύπτει από το προεκτεθέν στη σκέψη 6 περιεχόμενο της εκκαλουμένης, οι επίμαχες κρίσεις της δεν αφορούν σε νομικό ζήτημα που ετέθη γενικώς και αφηρημένως, αλλά σε κρίση του δικαστηρίου κατά την υπαγωγή του πραγματικού της υποθέσεως στον εφαρμοστέο κανόνα δικαίου, συνδεόμενη με συγκεκριμένα πραγματικά περιστατικά και εκτίμηση των στοιχείων του φακέλου, η οποία προσήκει μόνο στη συγκεκριμένη περίπτωση, και η οποία, συνεπώς, κατά την προεκτεθείσα στη σκέψη 4 έννοια των εφαρμοστέων εν προκειμένω διατάξεων την παράγραφο 2 του άρθρου 12 του ν. 3900/2010, δεν υπόκειται σε έφεση. Άλλωστε και οι προβαλλόμενοι λόγοι εφέσεως, αλλά και οι συναφείς ισχυρισμοί για το παραδεκτό προβολής αυτών, στηρίζονται, ομοίως, σε πραγματικό προσήκον μόνο στη συγκεκριμένη υπόθεση. Συνεπώς, οι περί του αντιθέτου ισχυρισμοί του εκκαλούντος είναι απορριπτέοι ως αβάσιμοι (βλ. ΣτΕ 678, 738/2018, 91, 373, 850, 2948/2016, 176, 3995/2015, 1548, 4961/2014). Ενόψει αυτών, η κρινόμενη έφεση πρέπει να απορριφθεί ως απαράδεκτη.

Δ ι ά τ α ύ τ α

Απορρίπτει την υπό κρίση έφεση.

Διατάσσει την κατάπτωση του παραβόλου.

Επιβάλλει στον εκκαλούντα τη δικαστική δαπάνη της εφεσίβλητης, η οποία ανέρχεται στο ποσό των τετρακοσίων εξήντα (460) ευρώ.

Η διάσκεψη έγινε στην Αθήνα στις 13 Δεκεμβρίου 2018

Ο Πρόεδρος του Ε´ ΤμήματοςΗ Γραμματέας

Αθ. ΡάντοςΜ. Βλασερού

και η απόφαση δημοσιεύθηκε σε δημόσια συνεδρίαση στις 31 Δεκεμβρίου 2018.

Ο Πρόεδρος του Ε´ ΤμήματοςΟ Γραμματέας

Αθ. ΡάντοςΔ. Λαγός

ΣΤΟ ΟΝΟΜΑ ΤΟΥ ΕΛΛΗΝΙΚΟΥ ΛΑΟΥ

Εντέλλεται προς κάθε δικαστικό επιμελητή να εκτελέσει όταν του το ζητήσουν την παραπάνω απόφαση, τους Εισαγγελείς να ενεργήσουν κατά την αρμοδιότητά τους και τους Διοικητές και τα άλλα όργανα της Δημόσιας Δύναμης να βοηθήσουν όταν τους ζητηθεί.

Η εντολή πιστοποιείται με την σύνταξη και την υπογραφή του παρόντος.

Αθήνα, ...........................................................

Ο Πρόεδρος του Ε΄ Τμήματος Η Γραμματέας

./.
Α2463/2023
Ε' Τμήμα
Απόφαση
29/12/2023
Αίτηση ακυρώσεως
Ε7/2022
Πενταμελής
ECLI:EL:COS:2023:1229A2463.22E7
******
******

Κ.Λ. (m)

Αριθμός 2463/2023

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Ε΄

Συνεδρίασε δημόσια στο ακροατήριό του στις 7 Ιουνίου 2023, με την εξής σύνθεση: Μαργαρίτα Γκορτζολίδου, Αντιπρόεδρος, Πρόεδρος του Ε΄ Τμήματος, Αγγελική Μίντζια, Χριστιάνα Μπολόφη, Σύμβουλοι, Χρήστος Παπανικολάου, Θεοδώρα Ζιάμου, Πάρεδροι. Γραμματέας η Δημητρία Τετράδη, Γραμματέας του Ε΄ Τμήματος.

Για να δικάσει την από 4 Ιανουαρίου 2022 αίτηση:

της εταιρείας με την επωνυμία «ΑΠΕΙ ΡΩΤΑΝ ΕΝΕΡΓΕΙΑΚΗ Ι.Κ.Ε.», που εδρεύει στα Ιωάννινα (Μιχαήλ Αγγέλου 18), η οποία παρέστη με τη δικηγόρο Αγγελική Καλλία-Αντωνίου (Α.Μ. 8589 Δ.Σ. Θεσσαλονίκης), που τη διόρισε με πληρεξούσιο,

κατά του Υπουργού Περιβάλλοντος και Ενέργειας, ο οποίος παρέστη με τη Σωτηρία Κοσμά, Πάρεδρο του Νομικού Συμβουλίου του Κράτους,

και κατά των παρεμβαινόντων: 1. Δήμου Ζίτσας Ν. Ιωαννίνων, ο οποίος παρέστη με τη δικηγόρο Γλυκερία Σιούτη (Α.Μ. 8698), που τη διόρισε με απόφαση της Οικονομικής Επιτροπής του και πληρεξούσιο και 2. Δήμου Δωδώνης Ν. Ιωαννίνων, ο οποίος παρέστη με τους δικηγόρους α. Χρυσάνθη Πεπόνη (Α.Μ. 231 Δ.Σ. Ιωαννίνων), που τη διόρισε με απόφαση Δημάρχου και η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της και β. Κωνσταντίνο Μπούρα (Α.Μ. 19320), που τον διόρισε με απόφαση της Οικονομικής Επιτροπής του.

Με την αίτηση αυτή η αιτούσα εταιρεία επιδιώκει να ακυρωθεί η υπ’ αριθμ. Α.Π. οικ. ΥΠΕΝ/ΥΠΡΓ/102768/9318/2.11.2021 απόφαση του Υπουργού Περιβάλλοντος και Ενέργειας και κάθε άλλη σχετική πράξη ή παράλειψη της Διοικήσεως.

Η εκδίκαση άρχισε με την ανάγνωση της εκθέσεως του εισηγητή, Παρέδρου Χρήστου Παπανικολάου.

Κατόπιν το δικαστήριο άκουσε την πληρεξούσια της αιτούσας εταιρείας, η οποία ανέπτυξε και προφορικά τους προβαλλόμενους λόγους ακυρώσεως και ζήτησε να γίνει δεκτή η αίτηση και τους πληρεξούσιους των παρεμβαινόντων Δήμων που εμφανίστηκαν και την αντιπρόσωπο του Υπουργού, οι οποίοι ζήτησαν την απόρριψή της.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινομένης αιτήσεως καταβλήθηκε το νόμιμο παράβολο (κωδικός πληρωμής ηλεκτρονικού παραβόλου 447624566952 0304 0003/2022).

2. Επειδή, με την κρινόμενη αίτηση, όπως συμπληρώθηκε με δικόγραφο προσθέτων λόγων, ζητείται η ακύρωση της Α.Π. οικ. ΥΠΕΝ/ ΥΠΡΓ/102768/9318/2.11.2021 απόφασης του Υπουργού Περιβάλλοντος και Ενέργειας, με την οποία έγινε δεκτή η από 3.9.2021 προσφυγή του Δήμου Ζίτσας και ακυρώθηκαν οι αποφάσεις του προϊσταμένου της Γενικής Διεύθυνσης Χωροταξικής και Περιβαλλοντικής Πολιτικής υπ’ αριθ. 93794/6.8.2021 και 93765/6.8.2021, για την περιβαλλοντική αδειοδότηση των έργων: α) «Σταθμός παραγωγής ηλεκτρικής ενέργειας, εγκατεστημένης ισχύος 400,00 KWe, με καύση βιορευστών στη θέση «ΠΟΛΤΣΕΣ-ΜΑΝΤΡΑ ΚΛΑΡΙ» Αγροτεμάχιο 1316 διανομής 1935, Τ.Κ. ΛΥΓΓΟΥ, Δ.Ε. ΠΑΣΣΑΡΩΝΟΣ, ΔΗΜΟΥ ΖΙΤΣΑΣ, Π.Ε. ΙΩΑΝΝΙΝΩΝ, ΠΕΡΙΦΕΡΕΙΑΣ ΗΠΕΙΡΟΥ» και β) «Σταθμός παραγωγής ηλεκτρικής ενέργειας, εγκατεστημένης ισχύος 400,00 KWe, με καύση βιορευστών στη θέση «ΠΟΛΤΣΕΣ-ΜΑΝΤΡΑ ΚΛΑΡΙ» Αγροτεμάχιο 1299 και 1304 διανομής 1935, Τ.Κ. ΑΥΓΓΟΥ, Δ.Ε. ΠΑΣΣΑΡΩΝΟΣ, ΔΗΜΟΥ ΖΙΤΣΑΣ, Π.Ε. ΙΩΑΝΝΙΝΩΝ, ΠΕΡΙΦΕΡΕΙΑΣ ΗΠΕΙΡΟΥ».

3. Επειδή, κατά την έννοια του άρθρου 29 του π.δ. 18/1989 (Α΄ 8), η αποδοχή από το διοικούμενο ορισμένης πράξης, η οποία έχει ως αποτέλεσμα την άρση του εννόμου συμφέροντός του για την προσβολή της με αίτηση ακυρώσεως, πρέπει να προκύπτει σαφώς, είτε από ρητή δήλωσή του είτε από συμπεριφορά του που δεν αφήνει περιθώρια σχετικά με την έννοιά της (βλ. ΣτΕ 766/2020 7μ., 932/2022 κ.ά.). Στη συγκεκριμένη περίπτωση, μετά την έκδοση της προσβαλλόμενης απόφασης, με την οποία ακυρώθηκαν οι αποφάσεις για την περιβαλλοντική αδειοδότηση των επίμαχων έργων και μετά την άσκηση της κρινόμενης αίτησης, η αιτούσα, φορέας των έργων, υπέβαλε αίτηση έγκρισης περιβαλλοντικών όρων (αρ.πρωτ. ΔΙΠΕΧΩΣ 37948/11.4.2022) για το ένα εξ αυτών και, συγκεκριμένα, για τον «Σταθμό παραγωγής ηλεκτρικής ενέργειας, εγκατεστημένης ισχύος 400,00 KWe, με καύση βιορευστών στη θέση «ΠΟΛΤΣΕΣ-ΜΑΝΤΡΑ ΚΛΑΡΙ» Αγροτεμάχιο 1316 διανομής 1935, Τ.Κ. ΛΥΓΓΟΥ, Δ.Ε. ΠΑΣΣΑΡΩΝΟΣ, ΔΗΜΟΥ ΖΙΤΣΑΣ, Π.Ε. ΙΩΑΝΝΙΝΩΝ, ΠΕΡΙΦΕΡΕΙΑΣ ΗΠΕΙΡΟΥ». Η υποβολή, όμως, αυτού του αιτήματος δεν μπορεί να θεωρηθεί ότι συνιστά αποδοχή εκ μέρους της της προσβαλλόμενης απόφασης, εφόσον το αίτημα αφορά τη μία από τις δύο μονάδες, η δε αιτούσα είχε επιδιώξει την αδειοδότηση και των δύο μονάδων με χωριστή διαδικασία και η νομιμότητα της επιδίωξης αυτής είναι το βασικό ζήτημα της παρούσας υπόθεσης (βλ. παρακάτω). Συνεπώς, η αιτούσα εταιρεία διατηρεί το έννομο συμφέρον της για την άσκηση της αιτήσεως, τα δε περί του αντιθέτου προβαλλόμενα με την παρέμβαση του Δήμου Ζίτσας πρέπει να απορριφθούν ως αβάσιμα.

4. Επειδή, με έννομο συμφέρον και παραδεκτώς εν γένει παρεμβαίνει υπέρ του κύρους της προσβαλλόμενης απόφασης ο Δήμος Ζίτσας, εντός των διοικητικών ορίων του οποίου ευρίσκονται τα ανωτέρω αγροτεμάχια, στα οποία επρόκειτο να εγκατασταθούν οι επίμαχες μονάδες. Περαιτέρω, με έννομο συμφέρον και παραδεκτώς εν γένει παρεμβαίνει υπέρ του κύρους της προσβαλλόμενης απόφασης ο Δήμος Δωδώνης, ισχυριζόμενος ότι η εγκατάσταση και λειτουργία των επίμαχων μονάδων θα προκαλέσει, μεταξύ άλλων, βλάβη στην υγεία των κατοίκων του, δοθέντος ότι, κατά τα αναφερόμενα στην παρέμβασή του, τα ως άνω αγροτεμάχια ευρίσκονται σε πολύ μικρή απόσταση (910 μ.) από το κέντρο της Τοπικής Κοινότητας Κωστάνιανης Δήμου Δωδώνης

5. Επειδή, κατά τα κριθέντα από το Δικαστήριο (βλ. ΣτΕ 929/2021, πρβλ. ΣτΕ 901/2023, 2157/2019, 2783/2014), στη διαδικασία εγκρίσεως περιβαλλοντικών όρων υπάγονται, κατά τις διατάξεις ν. 4014/2011 (Α΄ 209), έργα ή δραστηριότητες που εγκυμονούν κινδύνους για το περιβάλλον, η δε τηρητέα διαδικασία καθορίζεται από το νομοθέτη κατά κατηγορίες έργων, με βασικό γνώμονα το μέγεθος και τα χαρακτηριστικά του έργου, καθώς και τη σοβαρότητα και την ένταση των επαπειλουμένων περιβαλλοντικών κινδύνων. Οι σχετικές προβλέψεις του νόμου, εξάλλου, είναι γενικές και στηρίζονται συχνά σε μετρήσιμα χαρακτηριστικά και ποσοτικά όρια, τα οποία, εφόσον το έργο είναι ιδιωτικό, διαμορφώνονται, καταρχήν, από τον ενδιαφερόμενο ιδιώτη στο γενικό πλαίσιο του νόμου. Ο τελευταίος είναι ελεύθερος να διαμορφώσει και να υποβάλει το αίτημα περιβαλλοντικής αδειοδότησης της δραστηριότητάς του, όπως ο ίδιος την αντιλαμβάνεται με τα δικά του κριτήρια, τα οποία, ανάλογα με την επαγγελματική ή επιχειρηματική του ιδιότητα, μπορεί να ανάγονται σε ζητήματα χρηματοπιστωτικά, φορολογικά, αστικής ευθύνης, έγγειας ιδιοκτησίας κ.λπ. Περαιτέρω, η περιβαλλοντικώς αδειοδοτούσα αρχή, αρμόδια για την έγκριση ή μη του ούτω διαμορφωθέντος από τον ενδιαφερόμενο ιδιώτη αιτήματος, δεν δικαιούται, καταρχήν, να απορρίψει το αίτημα περιβαλλοντικής αδειοδότησης ελέγχοντας τα παραγωγικά αίτια της βούλησης του ιδιώτη (φορολογικά, δανειακά ή άλλα), με βάση τα οποία αυτό διαμορφώθηκε κατά τον τρόπο που επέλεξε ο ενδιαφερόμενος, παρά μόνο σε περιπτώσεις, κατά τις οποίες το ίδιο το αίτημα αποσκοπεί σε καταστρατήγηση της περιβαλλοντικής νομοθεσίας. Τέτοια περίπτωση συντρέχει προκειμένου περί ενιαίων, από τη φύση τους, έργων ή απολύτως όμοιων δραστηριοτήτων, ασκουμένων από τον ίδιο ακριβώς οικονομικό φορέα κατά τον ίδιο χρόνο σε ενιαία ή όμορα ακίνητα με τα ίδια χαρακτηριστικά, τα οποία αποτελούν αντικείμενο μερικότερων αιτημάτων περιβαλλοντικής αδειοδότησης προκειμένου να υπαχθούν σε διαφορετική κατηγορία περιβαλλοντικής αδειοδότησης βάσει της ως άνω νομοθεσίας. Και στις περιπτώσεις, πάντως, αυτές πρέπει να αποδεικνύεται ότι η υποβολή ξεχωριστών αιτημάτων υπαγορεύεται αποκλειστικώς από πρόθεση καταστρατήγησης της περιβαλλοντικής νομοθεσίας, χωρίς να αρκεί σχετικώς μόνη η πιθανολόγηση, σε διαφορετική δε περίπτωση η Διοίκηση οφείλει να εξετάσει περαιτέρω τα υποβληθέντα αιτήματα κατ’ ουσίαν. Είναι δε διάφορο το ζήτημα ότι, οσάκις, κατά την κρίση της Διοικήσεως, αυτό είναι επιβεβλημένο, μπορεί να εκτιμώνται ενιαίως οι περιβαλλοντικές επιπτώσεις ομοειδών πλησιοχώρων έργων, ανεξάρτητα από την τυχόν αυτοτέλεια του φορέα τους.

6. Επειδή, η εταιρεία «ΑΠΕΙ ΡΩΤΑΝ ΕΝΕΡΓΕΙΑΚΗ ΙΚΕ», εταιρεία παραγωγής ηλεκτρικού ρεύματος, κατέθεσε αιτήσεις για την περιβαλλοντική αδειοδότηση των έργων: α) «Σταθμός παραγωγής ηλεκτρικής ενέργειας, εγκατεστημένης ισχύος 400,00 KWe, με καύση βιορευστών στη θέση «ΠΟΛΤΣΕΣ-ΜΑΝΤΡΑ ΚΛΑΡΙ» Αγροτεμάχιο 1299 και 1304 διανομής 1935, Τ.Κ. ΛΥΓΓΟΥ, Δ.Ε. ΠΑΣΣΑΡΩΝΟΣ, ΔΗΜΟΥ ΖΙΤΣΑΣ, Π.Ε. ΙΩΑΝΝΙΝΩΝ, ΠΕΡΙΦΕΡΕΙΑΣ ΗΠΕΙΡΟΥ» και β) «Σταθμός παραγωγής ηλεκτρικής ενέργειας, εγκατεστημένης ισχύος 400,00 KWe, με καύση βιορευστών στη θέση «ΠΟΛΤΣΕΣ-ΜΑΝΤΡΑ ΚΛΑΡΙ» Αγροτεμάχιο 1316 διανομής 1935, Τ.Κ. ΛΥΓΓΟΥ, Δ.Ε. ΠΑΣΣΑΡΩΝΟΣ, ΔΗΜΟΥ ΖΙΤΣΑΣ, Π.Ε. ΙΩΑΝΝΙΝΩΝ, ΠΕΡΙΦΕΡΕΙΑΣ ΗΠΕΙΡΟΥ». Τα ανωτέρω έργα αδειοδοτήθηκαν περιβαλλοντικά, ως έργα κατηγορίας Α2, με τις 93765/6.8.2021 και 93794/6.8.2021 αποφάσεις του Προϊσταμένου της Γενικής Διεύθυνσης Χωροταξικής και Περιβαλλοντικής Πολιτικής, αντίστοιχα. Κατά των αποφάσεων αυτών ο Δήμος Ζίτσας άσκησε την από 3.9.2021 διοικητική προσφυγή ενώπιον του Υπουργού Περιβάλλοντος και Ενέργειας, ισχυριζόμενος, μεταξύ άλλων, ότι οι εν λόγω ΑΕΠΟ παραβίαζαν τις αρχές της βιώσιμης ανάπτυξης και της φέρουσας ικανότητας, διότι έγινε τεχνητή κατάτμηση του έργου και δεν υποβλήθηκε ενιαία μελέτη περιβαλλοντικών επιπτώσεων ώστε να γίνει η προσήκουσα εκτίμηση των συνολικών επιπτώσεων του έργου τόσο αυτοτελώς όσο και σε συνδυασμό με άλλα αντίστοιχα έργα στην ίδια περιοχή. Με την ήδη προσβαλλόμενη απόφαση ο Υπουργός Περιβάλλοντος και Ενέργειας έκανε δεκτή την προσφυγή του Δήμου Ζίτσας και ακύρωσε τις ως άνω ΑΕΠΟ, με το εξής σκεπτικό: «Επειδή από τα στοιχεία του φακέλου προκύπτει ότι: α) οι μελέτες των έργων υπεβλήθησαν ταυτόχρονα στην αρμόδια Υπηρεσία (α.π. 43712/21.04.2020 και 43701/21.04.2020) ΑΔΑ: ΩΚΖΧ4653Π8-9ΦΛ, β) τα έργα ανήκουν στον ίδιο φορέα εκμετάλλευσης, γ) τα έργα χωροθετούνται στο ίδιο αγρόκτημα διανομής του 1935, δ) τα τεχνικά χαρακτηριστικά τους είναι πανομοιότυπα (ισχύς 400 KWe, ίδιες πρώτες ύλες). Ακολούθως, τα ανωτέρω έργα έχουν κοινά χαρακτηριστικά που απαιτούν τη συνολική μελέτη και τον συσχετισμό τους, ώστε να συνεκτιμηθούν οι επιμέρους συνέπειες καθώς και οι απώτερες συνέπειες στο περιβάλλον. Συντρέχουν, δηλαδή, εν προκειμένω οι προϋποθέσεις της μη επιτρεπτής κατάτμησης του έργου σε περισσότερα επιμέρους, στο μέτρο που η κατάτμηση αυτή οδηγεί σε παράκαμψη της πιο σύνθετης διαδικασίας περιβαλλοντικής αδειοδότησης, η οποία επιτρέπει τη συνθετική εξέταση και συνολική εκτίμηση των σωρευτικών συνεπειών και επιπτώσεων του όλου ενιαίου έργου (ΣτΕ 2157/19),υπονομεύοντας συνεπώς την επαρκή προστασία του φυσικού περιβάλλοντος, βάσει της γενικής αρχής της προφύλαξης».

7. Επειδή, όπως προκύπτει από τα στοιχεία του φακέλου: Α. Τα επίμαχα έργα είτε αδειοδοτούνταν ως ενιαίο έργο είτε χωριστά θα εντάσσονταν στην ίδια κατηγορία περιβαλλοντικής αδειοδότησης (Α2). Ειδικότερα, σύμφωνα με την Υ.Α. 37674/2016 «Τροποποίηση και κωδικοποίηση της υπουργικής απόφασης 1958/2012 - Κατάταξη δημοσίων και ιδιωτικών έργων και δραστηριοτήτων σε κατηγορίες και υποκατηγορίες σύμφωνα με το άρθρο 1 παράγραφος 4 του Ν. 4014/ 21.9.2011 (ΦΕΚ 209/Α/2011) όπως αυτή έχει τροποποιηθεί και ισχύει» (Β΄ 2471), τα έργα ηλεκτροπαραγωγής από σταθμούς βιορευστών και βιοκαυσίμων (10η ομάδα έργων του Πίνακα του Παραρτήματος Χ, με αύξοντα αριθμό 5) με εγκατεστημένη ισχύ (P) < 10 MW ανήκουν στην Α2 κατηγορία, στη συγκεκριμένη δε περίπτωση η συνολική ισχύς των επίμαχων έργων θα ανερχόταν σε 800 (400 + 400) KWe. Β. Στη Μελέτη Περιβαλλοντικών επιπτώσεων (ΜΠΕ) του έργου που επρόκειτο να εγκατασταθεί στο Αγροτεμάχιο 1316, περιλαμβάνεται Κεφάλαιο 9 για την εκτίμηση και αξιολόγηση των περιβαλλοντικών επιπτώσεων. Στο Κεφάλαιο αυτό γίνεται κοινή εξέταση των περιβαλλοντικών επιπτώσεων και των δύο επίμαχων έργων. Ενδεικτικά: Στην παράγραφο 9.1.7. «Συνεργιστική ή αθροιστική δράση με άλλες επιπτώσεις από το ίδιο το έργο ή από άλλα έργα ή δραστηριότητες που έχουν αναπτυχθεί ή έχουν περιβαλλοντικά αδειοδοτηθεί στην περιοχή» αναφέρονται τα εξής: «Όπως προαναφέρθηκε, σε παρακείμενο γειτονικό οικόπεδο νοτιοδυτικά από αυτό, ο φορέας υλοποίησης του εξεταζόμενου έργου (ΑΠΕΙΡΩΤΑΝ ΕΝΕΡΓΕΙΑΚΗ Ι.Κ.Ε.), προτίθεται να υλοποιήσει παρόμοιο σταθμό ηλεκτροπαραγωγής ίδιας τεχνολογίας και ισχύος, με μονάδα ΑΠΕ καύσης βιορευστών, όπως και το εξεταζόμενο έργο. Όπως αναλύεται και στη συνέχεια, όπου γίνεται συνεργιστική επίδραση και αθροιστική επιβάρυνση σε συγκεκριμένους παραμέτρους, δεν υπάρχουν σημαντικές Περιβαλλοντικές Επιπτώσεις μη αντιστρέψιμες, από την εγκατάσταση της προτεινόμενης μονάδας αλλά και της άλλης (κυρίως έργα και συνοδά αυτών), συνεπώς οποιαδήποτε μέριμνα για την αντιμετώπισή τους είναι τεχνικά εφικτή και τα προτεινόμενα μέτρα προστασίας του περιβάλλοντος στην περιοχή του έργου αποτελεσματικά. …». Παράγραφος 9.2.2. «Εκτίμηση εκπομπών θερμών ή ψυχρών αερίων ή σημαντικές μεταβολές στην θερμοχωρητικότητα από τη λειτουργία του έργου»: «Η φύση των εξεταζόμενων έργων είναι τέτοια ώστε να μην επηρεάζουν αρνητικά τα κλιματολογικά ή βιοκλιματικά χαρακτηριστικά της περιοχής μελέτης και της ευρύτερης περιοχής γενικότερα. …». Παράγραφος 9.2.3. «Εκτίμηση εκπομπών αερίων του θερμοκηπίου από τις φάσεις κατασκευής και λειτουργίας του έργου …»: «[Σ]υνολικά και τα δύο έργα, θα υποκαταστήσουν στα 20 έτη λειτουργίας τους περίπου 128,0 GWh συμβατικά παραγόμενης ηλεκτρικής ενέργειας και οι αποσβούμενες εκπομπές διοξειδίου του άνθρακα (CO2) ανέρχονται σε περίπου 143.360 τόνους. … [Τ]ο εξεταζόμενο έργο όπως επίσης και η άλλη σχεδιαζόμενη μονάδα ηλεκτροπαραγωγής ΑΠΕ, λαμβάνοντας υπόψη και τα συνοδά έργα αυτών, δεν πρόκειται να επηρεάσουν αρνητικά τα κλιματολογικά και βιοκλιματικά χαρακτηριστικά της περιοχής, αλλά θετικά. …». Παράγραφος 9.3. «Επιπτώσεις στα μορφολογικά και τοπιολογικά χαρακτηριστικά. 9.3.1. Εκτίμηση και αξιολόγηση αλλαγών στην εικόνα της ευρύτερης περιοχής, λόγω του έργου. 9.3.2. Τοπιολογικές μεταβολές - οπτική παρείσδυση»: «Λόγω της μικρής κλίμακας των έργων η επίπτωση από την παρουσία των εργοταξίων και των μηχανημάτων κατά τη φάση κατασκευής είναι προσωρινή και πλήρως αναστρέψιμη. …». Παράγραφος 9.4.2. «Εκτίμηση και αξιολόγηση των ποιοτικών χαρακτηριστικών των εδαφών της περιοχής μελέτης ως προς: 9.4.2.1 Την πιθανότητα ρύπανσης των εδαφών»: «Δεδομένου του μικρού μεγέθους αλλά και της φύσης των έργων (μονάδες ΑΠΕ) και λαμβάνοντας υπόψη όλα τα μέτρα προστασίας τα οποία πρόκειται να ληφθούν κατά τη φάση κατασκευής και κατά την διάρκεια λειτουργίας τόσο της εξεταζόμενης όσο και της άλλης σχεδιαζόμενης μονάδας, σύμφωνα με την κείμενη νομοθεσία και τους ισχύοντες, δεν αναμένεται καμία επίδραση στα εδαφολογικά και γεωλογικά χαρακτηριστικά της περιοχής. Ως εκ τούτου, η πιθανότητα ρύπανσης των εδαφών της περιοχής είναι σχεδόν μηδενική …». Παράγραφος 9.10 «Επιπτώσεις στην ποιότητα του αέρα. 9.10.1».: «Αξιολόγηση των εκπομπών ρύπων στον αέρα. Φάση κατασκευής. Οι όποιες επιπτώσεις στην ατμόσφαιρα της περιοχής μελέτης κατά τη φάση κατασκευής του έργου (ακόμη και της ταυτόχρονης κατασκευής της εξεταζόμενης μονάδας με την άλλη σχεδιαζόμενη μονάδα ηλεκτροπαραγωγής ΑΠΕ) θα είναι μικρές, προσωρινές και πλήρως αντιστρέψιμες. … Φάση λειτουργίας. Κατά τη φάση λειτουργίας τόσο της εξεταζόμενης όσο και της άλλης σχεδιαζόμενης μονάδας ηλεκτροπαραγωγής ΑΠΕ, οι σημαντικότερες αέριες εκπομπές αφορούν την εκπομπή των κλασσικών ρύπων που συνδέονται με την καύση σε κινητήρα εσωτερικής καύσης (Μ.Ε.Κ.) όπως οξείδια του αζώτου (NOx), οξείδια του θείου (SOx), μονοξειδίου το άνθρακα (CO) αιωρούμενων σωματιδίων (ΡΜ) και υδρογονανθράκων (ΗC). … οι προαναφερόμενες εκπομπές των ρύπων (στήλη Β), αφορούν μετρήσεις και υπολογισμούς συγκεντρώσεων ακριβώς στην έξοδο κάθε κινητήρα εσωτερικής καύσης (Μ.Ε.Κ.) των μονάδων, χωρίς να λαμβάνονται υπόψη οι απομειώσεις από την προσθήκη του πρόσθετου εξοπλισμού για τον περιορισμό των αέριων ρύπων (στήλη Γ). Σε κάθε περίπτωση, μετά και την προσθήκη του πρόσθετου εξοπλισμού (εφαρμογή SCR & φίλτρων σωματιδίων), οι συγκεντρώσεις των αερίων ρύπων στην ατμόσφαιρα που οφείλονται στις εκπομπές του έργου, θα είναι εντός των ορίων που προβλέπει η νομοθεσία. 9.10.3. Αξιολόγηση των ανωτέρω επιπτώσεων στην ποιότητα του αέρα, με όρους: 9.10.3.1 Πιθανότητας υπέρβασης θεσμοθετημένων οριακών τιμών. 9.10.3.2 Ποσοστιαίας μεταβολής σε σχέση με τις υφιστάμενες παραμέτρους ποιότητας του αέρα. Δεδομένου ότι, τόσο ο υπό εξέταση σταθμός όσο και η άλλη σχεδιαζόμενη μονάδα ΑΠΕ, δεν χρησιμοποιούν ανοιχτή εστία καύσης, ούτε εμπίπτουν στις διατάξεις περιορισμού μεγάλων μονάδων και θεωρείται πως δεν επιβαρύνουν το περιβάλλον με αέριους ρύπους, εντούτοις θα ληφθούν μέτρα για τη μείωση των αερίων εκπομπών NOx και των αιωρούμενων σωματιδίων ΡΜ. ... Συμπερασματικά, η φύση των εργασιών που θα λάβουν χώρα κατά τη φάση κατασκευής, όσο και η φύση της λειτουργίας των έργων είναι τέτοια ώστε δεν προκαλείται σημαντική εκπομπή ρύπων, οσμών κ.λπ. στο περιβάλλον, η οποία δεν είναι αντιστρέψιμη, καθώς και καμιά αλλαγή των κινήσεων του αέρα, της υγρασίας ή της θερμοκρασίας ή οποιαδήποτε αλλαγής στο κλίμα, είτε τοπικά, είτε σε μεγαλύτερη έκταση και σχετίζεται με τις ποιοτικές και ποσοτικές αλλαγές του ατμοσφαιρικού περιβάλλοντος της περιοχής του έργου…». Παράγραφος 9.11.2. «Αξιολόγηση των επιπτώσεων στο ακουστικό περιβάλλον - Πιθανότητα υπέρβασης θεσμοθετημένων οριακών τιμών»: «Κατά τη φάση λειτουργίας των εξεταζόμενων έργων ΑΠΕ, ο θόρυβος στην εγκατάσταση προέρχεται βασικά από τα τμήματα του ηλεκτρομηχανολογικού (Η/Μ) εξοπλισμού τους. Τα αναμενόμενα επίπεδα θορύβου στον κύριο χώρο παραγωγής, εκτιμάται σύμφωνα με τη μέχρι τώρα εμπειρία ότι θα είναι (65-70) dB(A), ενώ στα όρια κάθε γηπέδου δε θα υπερβαίνουν τα (55) dB(A). …». Υπό τα ανωτέρω δεδομένα, ότι δηλαδή, τα επίμαχα έργα, είτε αδειοδοτούνταν ως ενιαίο έργο είτε χωριστά, όπως και έγινε, θα εντάσσονταν στην ίδια κατηγορία περιβαλλοντικής αδειοδότησης (Α2) και ότι, όπως προκύπτει από τη ΜΠΕ του έργου του Αγροκτήματος 1316, έγινε όχι απλώς σωρευτική αλλά κοινή και συνολική εκτίμηση των περιβαλλοντικών τους επιπτώσεων, η κρίση της προσβαλλόμενης απόφασης ότι συντρέχουν εν προκειμένω οι προϋποθέσεις της μη επιτρεπτής κατάτμησης του έργου σε περισσότερα επιμέρους, προκειμένου να παρακαμφθεί η πιο σύνθετη διαδικασία περιβαλλοντικής αδειοδότησης, η οποία θα επέτρεπε τη συνθετική εξέταση και συνολική εκτίμηση των σωρευτικών συνεπειών και επιπτώσεων του όλου ενιαίου έργου, δεν παρίσταται νομίμως και επαρκώς αιτιολογημένη. Για τον λόγο αυτόν, που βασίμως προβάλλεται, πρέπει να γίνει δεκτή η αίτηση ακυρώσεως, παρέλκει δε ως αλυσιτελής η εξέταση των λοιπών λόγων ακυρώσεως.

8. Επειδή, κατόπιν τούτων, η κρινόμενη αίτηση ακυρώσεως πρέπει να γίνει δεκτή, να ακυρωθεί η Α.Π. οικ. ΥΠΕΝ/ΥΠΡΓ/ 102768/9318/2.11.2021 απόφαση του Υπουργού Περιβάλλοντος και Ενέργειας και να απορριφθούν οι παρεμβάσεις.

Δ ι ά τ α ύ τ α

Δέχεται την αίτηση ακυρώσεως.

Ακυρώνει την Α.Π. οικ. ΥΠΕΝ/ΥΠΡΓ/102768/9318/2.11.2021 απόφαση του Υπουργού Περιβάλλοντος και Ενέργειας κατά τα εκτιθέμενα στο σκεπτικό.

Διατάσσει την απόδοση του κατατεθέντος παραβόλου.

Απορρίπτει τις παρεμβάσεις.

Επιβάλλει στο Δημόσιο και στους παρεμβαίνοντες Δήμους τη δικαστική δαπάνη της αιτούσας εταιρείας, η οποία ανέρχεται στο ποσό των εννιακοσίων είκοσι (920) ευρώ.

Η διάσκεψη έγινε στην Αθήνα στις 18 Oκτωβρίου 2023 και η απόφαση δημοσιεύθηκε σε δημόσια συνεδρίαση της 29ης Δεκεμβρίου του ίδιου έτους.

Η Πρόεδρος του Ε´ ΤμήματοςΗ Γραμματέας του Ε´ Τμήματος

Μαργαρίτα ΓκορτζολίδουΔημητρία Τετράδη

ΣΤΟ ΟΝΟΜΑ ΤΟΥ ΕΛΛΗΝΙΚΟΥ ΛΑΟΥ

Εντέλλεται προς κάθε δικαστικό επιμελητή να εκτελέσει όταν του το ζητήσουν την παραπάνω απόφαση, τους Εισαγγελείς να ενεργήσουν κατά την αρμοδιότητά τους και τους Διοικητές και τα άλλα όργανα της Δημόσιας Δύναμης να βοηθήσουν όταν τους ζητηθεί.

Η εντολή πιστοποιείται με την σύνταξη και την υπογραφή του παρόντος.

Αθήνα, ..............................................

Η Πρόεδρος του Ε΄ Τμήματος Η Γραμματέας του Ε΄ Τμήματος

./.
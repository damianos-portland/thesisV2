Α2477/2023
Στ' Τμήμα
Απόφαση
29/12/2023
Αίτηση αναιρέσεως
Ε236/2021
Πενταμελής
ECLI:EL:COS:2023:1229A2477.21E236
******
******

Ε.Π. (m)

Αριθμός 2477/2023

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Στ΄

Συνεδρίασε δημόσια στο ακροατήριό του στις 25 Σεπτεμβρίου 2023, με την εξής σύνθεση: Μαρίνα Παπαδοπούλου, Αντιπρόεδρος, Προεδρεύουσα, σε αναπλήρωση του Προέδρου του Τμήματος, που είχε κώλυμα, Βαρβάρα Ραφτοπούλου, Ειρήνη Σταυρουλάκη, Σύμβουλοι, Δημήτριος Τομαράς, Καλλιόπη Κατρά, Πάρεδροι. Γραμματέας ο Λάμπρος Ρίκος.

Για να δικάσει την από 4 Δεκεμβρίου 2020 αίτηση:

των: 1. Α.Φ. κ.λ.π. (6), οι οποίοι παρέστησαν με τη δικηγόρο Ευαγγελία Αμπάζη (Α.Μ. 34034), που τη διόρισαν με πληρεξούσια,

κατά των Υπουργών: 1. Οικονομικών και ήδη Εθνικής Οικονομίας και Οικονομικών και 2. Εθνικής Άμυνας, οι οποίοι παρέστησαν με τον Γεώργιο Θεοδωρακόπουλο, Πάρεδρο του Νομικού Συμβουλίου του Κράτους.

Με την αίτηση αυτή οι αναιρεσείοντες επιδιώκουν να αναιρεθεί η υπ’ αριθ. 1566/2020 απόφαση του Διοικητικού Εφετείου Αθηνών.

Οι πληρεξούσιοι των διαδίκων δήλωσαν, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσουν.

Η εκδίκαση άρχισε με την ανάγνωση της εκθέσεως της εισηγήτριας, Συμβούλου Ειρήνης Σταυρουλάκη.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινομένης αιτήσεως έχει καταβληθεί το νόμιμο παράβολο (βλ. το υπ’ αριθμ. κωδ. ηλεκτρον. πληρωμής 36030255695102010011/2020 παράβολο).

2. Επειδή, με την υπό κρίση αίτηση ζητείται η αναίρεση της 1566/2020 αποφάσεως του Διοικητικού Εφετείου Αθηνών, με την οποία απερρίφθη έφεση των αναιρεσειόντων κατά της 13130/2018 αποφάσεως του Διοικητικού Πρωτοδικείου Αθηνών. Με την πρωτόδικη απόφαση απερρίφθη προσφυγή, μεταξύ άλλων, και των αναιρεσειόντων κατά της σιωπηρής απορρίψεως από τους αναιρεσιβλήτους Υπουργούς Οικονομικών και Εθνικής Άμυνας αιτήματος των ανωτέρω, μονίμων υπαλλήλων του Πολεμικού Ναυτικού, να αναγνωρισθεί τόσον ότι προϋπηρεσίες τους στον ιδιωτικό τομέα, που, κατά τους ίδιους, τους έχουν αναγνωρισθεί ως τριετίες κατά την πρόσληψή τους στο Δημόσιο, συνιστούν για αυτούς χρόνο όχι μόνον συντάξιμο αλλά και ληπτέο υπ’ όψιν για ένταξη στα υφιστάμενα μισθολογικά κλιμάκια όσο και αναδρομική ισχύς στις αξιώσεις τους από την ημερομηνία εντάξεως καθενός στην υπηρεσία του Πολεμικού Ναυτικού.

3. Επειδή, κατά τα παγίως κριθέντα (ΣτΕ 2987, 1405, 1091/2017 επταμ., 2435/2022, 1587, 1585, 1251, 1051/2021, 349/2019, 2359, 1770, 1502/2018, 4163/2012 επταμ. κ.ά.) καθ’ ερμηνεία των διατάξεων του άρθρου 53 παρ. 3 και 4 του π.δ/τος 18/1989 (Α΄ 8), όπως ισχύουν, επί διαφοράς χωρίς χρηματικό αντικείμενο, όπως επί μη αναγνωρίσεως χρόνου προϋπηρεσίας για επανακατάταξη σε μισθολογικά κλιμάκια (ΣτΕ 2435/2022, 1585, 1587/2021, 1201/2020, 1502/2018), ως εν προκειμένω, απαιτείται, για το παραδεκτό της αιτήσεως αναιρέσεως, να προβάλλεται από τον αναιρεσείοντα με ειδικούς και συγκεκριμένους ισχυρισμούς που περιέχονται στο εισαγωγικό δικόγραφο ότι με καθέναν από τους προβαλλομένους λόγους τίθεται συγκεκριμένο νομικό ζήτημα περί την ερμηνεία κανόνα δικαίου κρίσιμη για την επίλυση της ενώπιον του Δικαστηρίου αγομένης διαφοράς και επί του οποίου (ζητήματος) είτε δεν υπάρχει νομολογία του Συμβουλίου της Επικρατείας είτε οι σχετικές κρίσεις της αναιρεσιβαλλόμενης αποφάσεως έρχονται σε αντίθεση προς μη ανατραπείσα νομολογία επί του αυτού, και όχι παρομοίου ή συναφούς, νομικού ζητήματος και υπό τους αυτούς όρους αναγκαιότητας για τη διάγνωση των σχετικών υποθέσεων του Συμβουλίου της Επικρατείας ή άλλου ανωτάτου δικαστηρίου ή προς ανέκκλητη απόφαση διοικητικού δικαστηρίου, ανεξαρτήτως εάν αυτή η ερμηνεία διατυπώνεται στη μείζονα ή προκύπτει από την ελάσσονα πρόταση του οικείου δικανικού συλλογισμού της αναιρεσιβαλλομένης και των λοιπών αποφάσεων. Οι ως άνω ισχυρισμοί δεν επιτρέπεται να αναφέρονται σε ζητήματα αιτιολογίας ή εκτιμήσεως των αποδείξεων συνδεόμενα με το πραγματικό της υποθέσεως, το δε αναιρετικό δικαστήριο δεν ερευνά αυτεπαγγέλτως τη συνδρομή λόγων θεμελιωτικών του παραδεκτού της αιτήσεως αναιρέσεως.

4. Επειδή, εξ άλλου, ο ν. 1476/1984 (Α΄ 136) επέτρεψε στο προσωπικό που υπηρετούσε κατά τη δημοσίευσή του στο δημόσιο και σε νπδδ με σχέση εργασίας ιδιωτικού δικαίου να διορισθεί σε οργανικές θέσεις κλάδου αντιστοίχου με την ειδικότητα και τους όρους προσλήψεως, ανάλογα με τα τυπικά ή ουσιαστικά του προσόντα [άρθρα 1 (παρ. 1), 2 (παρ. 3) και 3 (παρ. 1), καθώς και ΣτΕ 3823/2011], άνευ προβλέψεως περί συνυπολογισμού ή μη προϋπηρεσιών διανυθεισών στον ιδιωτικό τομέα (ΣτΕ 1604/1991). Ακολούθως, με τον ν. 1505/1984 (Α΄ 94), εφαρμοστέο και για προσωπικό διορισθέν σε μόνιμες θέσεις βάσει των ανωτέρω διατάξεων του ν. 1476/1984, εισήχθη νέο σύστημα μισθολογικών προαγωγών του προσωπικού του δημοσίου και των νπδδ, αποσυνδέθηκε ο μισθός από τον βαθμό και προβλέφθηκε η κατάταξη σε 28 μισθολογικά κλιμάκια, αναλόγως, μεταξύ άλλων, του συνολικού χρόνου υπηρεσίας και των κατ’ άρθρο 16 του ν. 1505/1984 προϋπηρεσιών των υπαλλήλων [βλ. άρθρα 1 και 24 (παρ. 1) και ΣτΕ 3823/2011, 1604/1991). Σύμφωνα με το άρθρο 16 αυτού, πριν αυτό καταργηθεί από το άρθρο 31 του ν. 2470/1997, «1. Ως υπηρεσία για την εξέλιξη … στα μισθολογικά κλιμάκια ..., τη χορήγηση … επιδόματος χρόνου υπηρεσίας ... υπολογίζεται: α) Η υπηρεσία που προσφέρθηκε στο Δημόσιο ή σε Ν.Π.Δ.Δ. ή Ο.Τ.Α. με σχέση δημοσίου δικαίου. β) Η προϋπηρεσία ... σε υπηρεσίες της … περίπτωσης α΄ με σχέση εργασίας ιδιωτικού δικαίου, εφόσον αναγνωρίζεται συντάξιμη από τον οικείο συνταξιοδοτικό φορέα ή έχει ληφθεί υπόψη για τη βαθμολογική ή με οποιοδήποτε τρόπο μισθολογική εξέλιξη του υπαλλήλου. γ) Η προϋπηρεσία … σε Ν.Π.Ι.Δ., η οποία έχει ληφθεί υπόψη βάσει ειδικών διατάξεων για διορισμό ή ένταξη ή βαθμολογική ή με οποιοδήποτε τρόπο μισθολογική εξέλιξη ή αναγνωρίζεται ως συντάξιμη από τον οικείο συνταξιοδοτικό φορέα, με εξαίρεση τις υπηρεσίες που αναγνωρίζονται συντάξιμες με τις διατάξεις του ν. 1405/1983 (Α΄ 180) … καθώς και ο χρόνος μέχρι οκτώ έτη, εφ’ όσον από τις οικείες οργανικές διατάξεις απαιτείται ως προσόν διορισμού. Το προσόν αυτό μπορεί να αναφέρεται ή σε συγκεκριμένη προϋπηρεσία ή σε απόκτηση ειδικότητας ή εμπειρίας … [μετά την αντικατάσταση της περ. γ΄ από την παρ. 1 του άρθρου 6 του ν. 1810/1988]. δ) … ε) Προϋπηρεσία που μέχρι την έναρξη ισχύος του παρόντος είχε ληφθεί υπόψη ως ουσιαστικό προσόν διορισμού (όρος στη σχετική διακήρυξη και αξιολόγηση από υπηρεσιακό συμβούλιο) [όπως η περ. ε΄ προστέθηκε με το άρθρο 6 παρ. 2 του ν. 1810/1988)]. 2. Ως μισθολογική εξέλιξη για την εφαρμογή των διατάξεων των περιπτώσεων β΄ και γ΄ της προηγούμενης παραγράφου νοείται και η παροχή επιδόματος χρόνου υπηρεσίας, πολυετίας ή τριετιών ...». Ακολούθησε ο ν. 1810/1988 (Α΄ 223) περί επανακατατάξεως, από 1.7.1988, των υπηρετούντων κατά την έναρξη ισχύος του δημοσίων υπαλλήλων και υπαλλήλων νπδδ στα μισθολογικά κλιμάκια του ν. 1505/1984, προσμετρουμένης και της κατ’ άρθρο 16 του ν. 1505/1984 προϋπηρεσίας (βλ. άρθρο 9 παρ. 1 αυτού). Με το άρθρο 31 του ν. 2470/1997 (Α΄ 40) καταργήθηκαν τα άρθρα 1-27 του ν. 1505/1984 και 1-10 του ν. 1810/1988 και προβλέφθηκε, στο άρθρο 17 παρ. 1, προ της καταργήσεώς του από 1.1.2004 με το άρθρο 28 του ν. 3205/2003, ότι «Ως υπηρεσία για την εξέλιξη των υπαλλήλων στα μισθολογικά κλιμάκια ... και για τη χορήγηση του επιδόματος χρόνου υπηρεσίας ... λαμβάνεται υπόψη: α. Η υπηρεσία που προσφέρεται στο Δημόσιο, σε Ν.Π.Δ.Δ. και Ο.Τ.Α. με σχέση … εργασίας δημοσίου ή ιδιωτικού δικαίου … γ. Κάθε πραγματική και συντάξιμη δημόσια υπηρεσία που υπολογίζεται για τη συμπλήρωση της 35ετίας, ανεξάρτητα από το φορέα που έχει προσφερθεί. δ. … ε. Κάθε προϋπηρεσία, που από τις ισχύουσες διατάξεις αναγνωρίζεται ως πραγματική δημόσια υπηρεσία στις θέσεις που υπηρετούν. στ. … η. Χρόνος μέχρι οκτώ (8) έτη που έχει ληφθεί υπόψη ως προσόν διορισμού υπαλλήλων που υπηρετούν κατά την έναρξη της ισχύος του παρόντος και εφόσον το προσόν αυτό δεν θεμελιώνει δικαίωμα χορήγησης άλλης οικονομικής παροχής ...». Στη συνέχεια, ο ν. 3205/2003 (Α΄ 297/23.12.2003) όρισε, στο άρθρο 15 ότι «1. Ως υπηρεσία για την εξέλιξη των υπαλλήλων στα μισθολογικά κλιμάκια του άρθρου 3 του παρόντος νόμου, λαμβάνεται υπόψη: α. Η υπηρεσία που προσφέρεται στο Δημόσιο, σε Ν.Π.Δ.Δ. και Ο.Τ.Α. με σχέση εξαρτημένης εργασίας δημοσίου ή ιδιωτικού δικαίου αορίστου ή ορισμένου χρόνου ... β. … γ. Κάθε πραγματική και συντάξιμη δημόσια υπηρεσία που υπολογίζεται για τη συμπλήρωση της 35ετίας, ανεξάρτητα από το φορέα που έχει προσφερθεί … ε. Κάθε προϋπηρεσία, που από τις ισχύουσες διατάξεις αναγνωρίζεται ως πραγματική δημόσια υπηρεσία στις θέσεις που υπηρετούν ... η. Χρόνος μέχρι οκτώ (8) έτη που έχει ληφθεί υπόψη ως προσόν διορισμού υπαλλήλων που υπηρετούσαν κατά την 31.12.1996 ... 2. Δεν υπολογίζεται για μισθολογική εξέλιξη: α. … ε. Η προϋπηρεσία σε Ν.Π.Ι.Δ., με την επιφύλαξη της παραγράφου 4 του άρθρου 22 του ν. 3156/2003 (Α΄ 157) [περί συνυπολογισμού χρόνου υπηρεσίας υπαλλήλων σε νπιδ τα οποία προηγουμένως λειτουργούσαν ως νπδδ ή ως αυτοτελείς δημόσιες υπηρεσίες και εφ’ όσον ακολούθησε μετάταξή τους στο Δημόσιο ή άλλα νπδδ] και στον ιδιωτικό τομέα εν γένει ...» και στο άρθρο 20 ότι «Η κατάταξη των υπηρετούντων υπαλλήλων στα Μ.Κ. του άρθρου 3 του νόμου αυτού, ανάλογα με την κατηγορία στην οποία ανήκουν, γίνεται με βάση το συνολικό χρόνο υπηρεσίας τους, όπως αυτός ορίζεται στο άρθρο 15 του παρόντος νόμου, σύμφωνα με τα τυπικά τους προσόντα …». Εξ άλλου, σύμφωνα με το άρθρο 156 παρ. 4 του Υπαλληλικού Κώδικα (ν. 2683/1999, Α΄ 19), «Ως πραγματική δημόσια υπηρεσία θεωρείται κάθε υπηρεσία που έχει παρασχεθεί στο Δημόσιο, νομικό πρόσωπο δημοσίου δικαίου ή ο.τ.α. με σχέση εργασίας δημοσίου ή ιδιωτικού δικαίου ή που αναγνωρίζεται ως πραγματική δημόσια υπηρεσία με βάση ειδικές διατάξεις …» [βλ. και τις αντίστοιχες παρόμοιες διατάξεις των άρθρων 264 παρ. 2 του προϊσχύσαντος Υπαλληλικού Κώδικα (π.δ. 611/1977, Α΄ 198) και 155 παρ. 4 του Κώδικα Κατάστασης Δημοσίων Πολιτικών Υπαλλήλων και Υπαλλήλων ΝΠΔΔ (ν. 3528/2007, Α΄ 26)].

5. Eπειδή, από τον συνδυασμό των προπαρατεθεισών διατάξεων των άρθρων 17 παρ. 1 του ν. 2470/1997, 9 του ν. 1810/1988, 16 και 24 του ν. 1505/1984, οι οποίες, σύμφωνα με την εισηγητική έκθεση του ν. 2470/1997, είναι παρόμοιες μεταξύ τους, καθώς και της επίσης παρόμοιας διατάξεως του άρθρου 15 παρ. 1 του ν. 3205/2003, συνάγεται ότι ως υπηρεσία για την εξέλιξη των υπαλλήλων στα μισθολογικά κλιμάκια και τη χορήγηση επιδόματος χρόνου υπηρεσίας λαμβάνεται υπ’ όψιν, κατά πρώτο λόγο, η “πραγματική δημόσια υπηρεσία”, ήτοι η διανυθείσα στον εν στενή εννοία δημόσιο τομέα (Δημόσιο, νπδδ και ΟΤΑ) με σχέση εργασίας δημοσίου ή ιδιωτικού δικαίου, καθώς και κάθε πραγματική και συντάξιμη δημόσια υπηρεσία που υπολογίζεται για τη συμπλήρωση τριακονταπενταετίας ή που αναγνωρίζεται ως πραγματική δημόσια υπηρεσία με βάση ειδικές διατάξεις. Δεν αρκεί, δε, προς τούτο ότι πραγματική υπηρεσία διανυθείσα στον ευρύτερο δημόσιο τομέα λογίζεται ως συντάξιμη, εφ’ όσον δεν αποτελεί και «δημόσια υπηρεσία», όπως την ορίζει διαχρονικά, εξειδικεύοντας τον όρο αυτό, η εκάστοτε διάταξη του δημοσιοϋπαλληλικού κώδικα (ΣτΕ 1502/2018, 105/2015, 3281/2013, 3402, 1577/2012 - πρβλ. ΣτΕ 1886/2005 Ολ., 1823/2010, 2724/2007, 1906/2006). Επομένως, προϋπηρεσία υπαλλήλου με σχέση εργασίας ιδιωτικού δικαίου συνυπολογίζεται, εφ’ όσον έχει προσφερθεί στο Δημόσιο, σε νπδδ ή σε ΟΤΑ και, διαζευκτικώς, είτε αναγνωρίζεται ως συντάξιμη από τον οικείο συνταξιοδοτικό φορέα είτε ελήφθη υπ’ όψιν για τη βαθμολογική ή μισθολογική εξέλιξή του, στην έννοια της οποίας περιλαμβάνεται και η παροχή επιδόματος χρόνου υπηρεσίας, πολυετίας ή τριετιών, στους παραπάνω φορείς (Δημόσιο, ΝΠΔΔ ή ΟΤΑ), όταν ο υπάλληλος υπηρετούσε σε αυτούς (βλ. ΣτΕ 1890/1998, 386/1991, 4864/1988). Εξ άλλου, προϋπηρεσία μονίμου υπαλλήλου στον ιδιωτικό τομέα υπολογίζεται για την εξέλιξή του στα μισθολογικά κλιμάκια και τον προσδιορισμό του επιδόματος χρόνου υπηρεσίας, μόνον εφ’ όσον αυτή είτε είχε ληφθεί υπ’ όψιν, βάσει ειδικών διατάξεων, ως τυπικό ή ως ουσιαστικό προσόν για τον διορισμό (ήτοι εφ’ όσον, στην τελευταία αυτή περίπτωση, είχε προβλεφθεί στη σχετική διακήρυξη και αξιολογήθηκε από το υπηρεσιακό συμβούλιο για την επιλογή των καταλληλότερων προς διορισμό υπαλλήλων) ή την ένταξη σε οργανική θέση μονίμου υπαλλήλου (και όχι σε θέση υπαλλήλου με σχέση εργασίας ιδιωτικού δικαίου: ΣτΕ 105/15, 1577/2012 - πρβλ. ΣτΕ 1995/2001, 2719/1998, 86/1997, 4821/ 1996, 5539/1995) είτε αναγνωρίζεται ευθέως ως συντάξιμη από τον οικείο συνταξιοδοτικό φορέα και όχι βάσει των διατάξεων περί διαδοχικής ασφαλίσεως του ν. 1405/1983 (ΣτΕ 2366, 105/2015, 3604/2012, 3655/ 2011, 1823/2010, 2940, 24/2004, 3045/2003 επτ., 1339/2002 επτ., 1413, 86/1997, 5539/1995), τούτο, δε, ανεξαρτήτως των τυχόν επιδιωκομένων από το νπιδ κοινωφελών σκοπών (ΣτΕ 1585, 1587/2021 - πρβλ. ΣτΕ 3402, 1577/2012).

6. Επειδή, κατά τα γενόμενα δεκτά με την αναιρεσιβαλλομένη, οι ήδη συνταξιοδοτηθέντες μόνιμοι υπάλληλοι του Δημοσίου προσλήφθηκαν στο Υπουργείο Εθνικής Άμυνας αρχικώς με συμβάσεις εργασίας ιδιωτικού δικαίου, κατόπιν διαγωνισμών βάσει του ν. 993/1979 και του ν.δ/τος 192/1973, βάσει των κατά τις οικείες προκηρύξεις προϋποθέσεων ανάλογα με τις αιτούμενες ειδικότητες, υπήχθησαν, δε, στις οικείες κλαδικές συμβάσεις περί αναγνωρίσεως προϋπηρεσίας για λήψη χρονοεπιδόματος. Για την ανωτέρω πρόσληψη απητείτο, μεταξύ άλλων, σύμφωνα με την 450/1/136809/14.10.1974 κοινή απόφαση των Υπουργών παρά τω Πρωθυπουργώ αφ’ ενός και Εθνικής Αμύνης αφ’ ετέρου (Β΄ 1092), όπως τροποποιήθηκε με την 450/1/114265/6.4.1976 κοινή απόφαση των Υπουργών Προεδρίας της Κυβερνήσεως και Εθνικής Αμύνης (Β΄ 591), και εμπειρία αρμοδίως βεβαιουμένη. Με την Φ.471.11/35/85/30.10.1985 απόφαση του Υφυπουργού Εθνικής Άμυνας (Γ΄ 321) διορίσθηκαν σε οργανικές θέσεις μονίμων υπαλλήλων [των Κλάδων ΔΕ τεχνικού (μηχανολογίας-εφαρμοστής) οι 1ος, 3ος, 4ος και 6ος, ΔΕ Τεχνικού (ηλεκτρολογίας-ηλεκτροτεχνίτης), ο 2ος και ΔΕ Μηχανολογίας (ΜΕΚ) ο 5ος των ήδη αναιρεσειόντων]. Ως υπάλληλοι αρχικώς προσληφθέντες στο Δημόσιο με συμβάσεις ιδιωτικού δικαίου ορισμένου χρόνου και εν συνεχεία μονιμοποιηθέντες βάσει του ν. 1476/1984 ζήτησαν από κοινού στις 15.11.2011 από τους Υπουργούς Οικονομικών και Εθνικής Άμυνας τη διενέργεια «οφειλομένης νομίμου ενεργείας», συνισταμένης σε αναγνώριση, για κατάταξη στα μισθολογικά κλιμάκια των νόμων 1505/1984 και 2470/1997, της προϋπηρεσίας τους στον ιδιωτικό τομέα πριν από την πρόσληψή τους στο Δημόσιο με σύμβαση ιδιωτικού δικαίου κατ’ επίκληση της αρχής της ισότητας προς συναδέλφους τους μεταταγέντες από τα «ΝΑΥΠΗΓΕΙΑ ΕΛΕΥΣΙΝΟΣ Α.Ε.» σε υπηρεσίες, μεταξύ άλλων, του Υπουργείου Εθνικής Άμυνας, και οι οποίοι, κατά τους αναιρεσείοντες, είχαν αναγνωρίσει ως χρόνο προϋπηρεσίας για κατάταξη σε μισθολογικά κλιμάκια όλον τον διανυθέντα στον ιδιωτικό τομέα. Μετά την άπρακτη παρέλευση τριμήνου από την υποβολή της αιτήσεως οι αναιρεσείοντες άσκησαν στις 11.04.2012 προσφυγή, προβάλλοντας ότι η πρόσληψή τους στο Πολεμικό Ναυτικό απαιτούσε, πέραν των τυπικών προσόντων, αρμοδίως βεβαιωμένη εμπειρία, η οποία, κατά τους ίδιους, πιστοποιήθηκε και αξιολογήθηκε ως προσόν γνώσεων και υπολογίσθηκε στους όρους αμοιβής, ότι, όμως, για τον διορισμό τους σε θέσεις μονίμων υπαλλήλων συνεκτιμήθηκε μόνον ο χρόνος προϋπηρεσίας τους στο Πολεμικό Ναυτικό, αφαιρεθέντος του χρόνου ικανότητας-γνώσεων-αποδόσεως, παρ’ ότι είχε ληφθεί υπ’ όψιν ως αναγκαίο προσόν και προϋπόθεση του διορισμού τους, επανέλαβαν, δε, τον προαναφερθέντα λόγο περί αδικαιολόγητης άνισης μεταχειρίσεώς τους σε σχέση με υπαλλήλους μεταταγέντες από τα “Ναυπηγεία Ελευσίνος Α.Ε.”.

7. Επειδή, με την αναιρεσιβαλλομένη απόφαση, επικυρωθείσης της πρωτόδικης κρίσεως, καθ’ ερμηνεία των παρατεθεισών στη σκέψη 4 διατάξεων, κρίθηκε ότι ως υπηρεσία για κατάταξη και εξέλιξη υπαλλήλων στα μισθολογικά κλιμάκια και χορήγηση επιδόματος χρόνου υπηρεσίας υπολογίζεται και προϋπηρεσία ή εμπειρία ληφθείσα υπ’ όψιν, μεταξύ άλλων, είτε ως τυπικό είτε ως ουσιαστικό προσόν διορισμού (εφ’ όσον, στην τελευταία περίπτωση, προβλέφθηκε στη διακήρυξη και αξιολογήθηκε από το υπηρεσιακό συμβούλιο) υπαλλήλου σε οργανική θέση μονίμου υπαλλήλου και όχι η τυχόν ληφθείσα υπ’ όψιν κατά την αρχική πρόσληψη με σχέση εργασίας ιδιωτικού δικαίου. Βάσει των ανωτέρω, το δικάσαν διοικητικό εφετείο έκρινε ότι η ως άνω προϋπόθεση (για τον συνυπολογισμό, προς ένταξη σε μισθολογικό κλιμάκιο, προϋπηρεσίας συνεκτιμηθείσης ως προσόντος για την πρόσληψη στη θέση του μονίμου υπαλλήλου) δεν συνέτρεχε εν προκειμένω, εφ’ όσον ούτε από την περί διορισμού τους απόφαση του έτους 1985 ούτε από άλλα στοιχεία προέκυπτε ότι ο χρόνος προϋπηρεσίας στον ιδιωτικό τομέα των αναιρεσειόντων ελήφθη υπ’ όψιν ως προσόν διορισμού τους σε μόνιμη οργανική θέση δημοσίου υπαλλήλου. Περαιτέρω, απερρίφθη ως αβάσιμος λόγος εφέσεως περί εφαρμογής στους αναιρεσείοντες της προπαρατεθείσης παραγράφου 2 του άρθρου 16 του ν. 1505/1984 και περί του ότι, συνεπώς, οι προϋπηρεσίες τους είχαν ζητηθεί ως προσόν διορισμού και είχαν αναγνωρισθεί ως τριετίες - πολυετίες για τη χορήγηση ανάλογης μισθολογικής εξελίξεως και χρονοεπιδόματος. Και τούτο, κατά το δευτεροβάθμιο δικαστήριο, αφ’ ενός διότι η εν λόγω διάταξη αφορά προϋπηρεσία υπαλλήλων διανυθείσα σε υπηρεσίες του Δημοσίου ή νπδδ ή ΟΤΑ με σχέση εργασίας ιδιωτικού δικαίου και όχι στον ιδιωτικό τομέα, αφ’ ετέρου, με επάλληλη αιτιολογία, διότι η υπηρεσία αυτή των αναιρεσειόντων δεν αναγνωρίζεται ευθέως ως συντάξιμη “πραγματική δημόσια υπηρεσία” από τον οικείο συνταξιοδοτικό φορέα, ώστε να δύναται να υπολογισθεί για την εξέλιξή τους στα μισθολογικά κλιμάκια, και, συνεπώς, νομίμως δεν συνυπολογίσθηκε, για ένταξή τους στα μισθολογικά κλιμάκια των νόμων 1505/1984 και 2470/1997, η διανυθείσα στον ιδιωτικό τομέα, πριν από την πρόσληψή τους στο Δημόσιο με σχέση εργασίας ιδιωτικού δικαίου, προϋπηρεσία τους. Το δευτεροβάθμιο δικαστήριο απέρριψε, επίσης με επάλληλες αιτιολογίες, λόγο εφέσεως περί παραβιάσεως της αρχής της ισότητας των αναιρεσειόντων σε σχέση με μεταταγέντες από την «ΝΑΥΠΗΓΕΙΑ ΕΛΕΥΣΙΝΟΣ Α.Ε.» στο Υπουργείο Εθνικής Άμυνας σε θέσεις μονίμων υπαλλήλων, για τους οποίους, κατά τους αναιρεσείοντες, ελήφθη υπ’ όψιν κατά τη μονιμοποίησή τους χρόνος προϋπηρεσίας τους διανυθείς στον ιδιωτικό τομέα. Ειδικότερα, ο ως άνω λόγος απερρίφθη το μεν ως νόμω αβάσιμος, με τη σκέψη ότι η κατ’ άρθρο 20 παρ. 3 του ν. 2414/1996 (περί λήψεως υπ’ όψιν, για ένταξη των μετατασσομένων σε μισθολογικό κλιμάκιο, ως χρόνου πραγματικής τους υπηρεσίας ο αναγνωρισθείς από την “Ναυπηγεία Ελευσίνος Α.Ε.”, ήτοι και ο εκτός των Ναυπηγείων χρόνος απασχολήσεως) ρύθμιση καταργήθηκε αναδρομικώς, αφ’ ής ίσχυσε, με την παρ. 3 του άρθρου 20 του ν. 2515/1997 και προβλέφθηκε ως χρόνος υπηρεσίας ληπτέος υπ’ όψιν για ένταξη σε μισθολογικό κλιμάκιο μόνον ο διανυθείς στο νπιδ “Ναυπηγεία Ελευσίνος Α.Ε.”, όχι δε και ο αναγνωρισθείς από την ως άνω Α.Ε. ως χρόνος προϋπηρεσίας του εργαζομένου, το δε ως αναπόδεικτος, με τη σκέψη ότι οι αναιρεσείοντες “δεν προσκόμισαν [πάντως] συγκεκριμένα στοιχεία, από τα οποία να αποδεικνύεται ότι υπήρξαν - έστω και κατά παράβαση της διάταξης της παρ. 3 του άρθρου 20 του ν. 2515/1997, που προβλέπει τα αντίθετα - μεταταχθέντες από τα «Ναυπηγεία Ελευσίνος Α.Ε.» στο Υπουργείο Εθνικής Άμυνας, οι οποίοι, μολονότι είχαν τα ίδια χρόνια προϋπηρεσίας στον ιδιωτικό τομέα και τις ίδιες ειδικότητες με τους [αναιρεσείοντες], εντούτοις εντάχθηκαν σε υψηλότερα από αυτούς μισθολογικά κλιμάκια”.

8. Επειδή, με την κρινομένη αίτηση προβάλλεται παραβίαση των αρχών της αναλογικότητας (25 Σ), της δικαιολογημένης εμπιστοσύνης και της καλής πίστεως και, κατ’ επίκληση περιουσιακού χαρακτήρα του ενδίκου αντικειμένου, των άρθρων 17 της κυρωθείσης με το ν.δ. 53/1974 (Α΄ 256) ΕΣΔΑ και 1 του 1ου Προσθέτου Πρωτοκόλλου αυτής, καθ’ ό μέρος κρίθηκε ότι δεν συνυπολογίζεται για μισθολογική κατάταξη δημοσίου υπαλλήλου προϋπηρεσία τυχόν διανυθείσα στον ιδιωτικό τομέα, πριν από την πρόσληψή του στο δημόσιο με σχέση εργασίας ιδιωτικού δικαίου, η οποία είχε αποτελέσει προσόν για την πρόσληψή του σε μη μόνιμη θέση στο Δημόσιο. Ειδικότερα, προβάλλεται ότι δεν είναι επιτρεπτό, προϋπηρεσία στον ιδιωτικό τομέα να λαμβάνεται υπ’ όψιν ως προσόν για τον διορισμό αλλά όχι για τη μισθολογική εξέλιξη του υπαλλήλου, ότι, εν προκειμένω, η λήψη υπ’ όψιν της προϋπηρεσίας των αναιρεσειόντων στον ιδιωτικό τομέα για την πρόσληψή τους σε μη μόνιμη θέση του Δημοσίου “αποδεικνύεται” ότι συνέτρεξε, ότι η εν λόγω πρόσληψη (σε μη μόνιμη θέση του Δημοσίου) συνδέεται αιτιωδώς με την εν συνεχεία πρόσληψή τους σε μόνιμες θέσεις του Πολεμικού Ναυτικού, και ότι, συνεπώς, αφ’ ενός διαπιστώνεται αντίφαση μεταξύ της αρχικώς και της τελικώς διαμορφωθείσης καταστάσεως σε σχέση με την αναγνώριση ή μη της επίμαχης προϋπηρεσίας, αφ’ ετέρου διασαλεύθηκε η δικαιολογημένη πεποίθησή τους ότι θα διαρκούσε η συνεκτίμηση από τη διοίκηση των προσόντων τους. Περαιτέρω, γίνεται επίκληση της 13208/360 “ερμηνευτικής (του άρθρου 16 του ν. 1505/1984) εγκυκλίου”, η οποία “προσδιορίζει ποιες προϋπηρεσίες λαμβάνονται υπ’ όψιν για την εξέλιξη των μισθολογικών κλιμακίων και τη χορήγηση χρόνου υπηρεσίας και θέτει τέρμα σε αμφισβητήσεις που είχαν ανακύψει στους υπαλλήλους και στη Διοίκηση με ταλαιπωρία προσφυγών από τους υπαλλήλους” και, συνεπώς, καθίσταται “προδήλως βέβαιον ότι η αναιρεσιβαλλομένη δεν εξέλαβε την πλάνη της Διοίκησης περί το δίκαιον και τα πράγματα” καθώς και ότι στοιχειοθετείται οφειλομένη νόμιμη ενέργεια της Διοικήσεως, στο πλαίσιο δέσμιας αρμοδιότητάς της, να αναγνωρίσει την επίμαχη προϋπηρεσία των αναιρεσειόντων. Τέλος, επαναλαμβάνεται ο ισχυρισμός περί παραβιάσεως της αρχής της ισότητας λόγω μη ισότιμης αντιμετωπίσεως των αναιρεσειόντων με συναδέλφους τους μεταταγέντες στο Πολεμικό Ναυτικό από τα Ναυπηγεία Ελευσίνος, προϋπηρεσία των οποίων στον ιδιωτικό τομέα αναγνωρίσθηκε, κατά τους αναιρεσείοντες, για τη μισθολογική τους εξέλιξη, ενώ “ανακύπτει και νομικό ζήτημα αναφορικά με την απόδειξη της παραβίασης της αρχής της ισότητας, δηλαδή κατά πόσο το βάρος … επαφίεται στη Διοίκηση ή στους επικαλούμενους την [εν λόγω] αρχή”, στην τελευταία, δε, περίπτωση τίθεται, κατά τους αναιρεσείοντες, ζήτημα ανεπίτρεπτης προσβολής ευαίσθητων προσωπικών δεδομένων.

9. Επειδή, προς θεμελίωση του παραδεκτού δεν προβάλλονται αυτοτελείς, ως προς καθέναν από τους ανωτέρω δια μακρών παρατιθεμένους στο εισαγωγικό δικόγραφο (βλ. σελ. 7-16) λόγους αναιρέσεως, ισχυρισμοί. Οι αναιρεσείοντες επικαλούνται μόνον ότι “το νομικό ζήτημα που ανακύπτει και που δεν έχει επιλυθεί από τη νομολογία του [Συμβουλίου της Επικρατείας] αφορά ζήτημα ερμηνείας από το συνδυασμό των [παρατεθεισών στη σκέψη 4 διατάξεων, οι οποίες] δεν έχουν μέχρι σήμερα ερμηνευθεί με προσφυγή στην αρχή της αναλογικότητας, στη δικαιολογημένη εμπιστοσύνη, στην καλή πίστη …, και στην υπερκείμενη ΕΣΔΑ, προκειμένου να επιλυθεί το νομικό ζήτημα εάν οι προϋπηρεσίες του ιδιωτικού τομέα που λαμβάνονται υπ’ όψιν ως προσόν διορισμού στο Δημόσιο στη συνέχεια δε λαμβάνονται υπ’ όψιν για την ανάλογη μισθολογική εξέλιξη”. Ο ισχυρισμός, όμως, αυτός δεν αφορά, πάντως, το εν προκειμένω πράγματι τιθέμενο και κρίσιμο για την επίλυση της ένδικης διαφοράς νομικό ζήτημα, το οποίο συνίσταται στο εάν προϋπηρεσία υπαλλήλων διορισθέντων στο Δημόσιο, αρχικώς με σχέση εργασίας ιδιωτικού δικαίου και ακολούθως σε μόνιμες οργανικές θέσεις, διανυθείσα από αυτούς στον ιδιωτικό τομέα πριν από την πρόσληψή τους στο Δημόσιο, είναι, υπό το καθεστώς των ανωτέρω διατάξεων, ληπτέα υπ’ όψιν, και δη αναδρομικώς, για την κατάταξή τους σε μισθολογικά κλιμάκια. Ανεξαρτήτως, όμως, αυτού, κατά το κρίσιμο χρονικό σημείο ασκήσεως της κρινομένης αιτήσεως ήδη υφίστατο, ως προς το εν λόγω νομικό ζήτημα, η παρατεθείσα στη σκέψη 5 νομολογία του Συμβουλίου της Επικρατείας, η οποία, μάλιστα, δεν αφίσταται των κριθέντων με την αναιρεσιβαλλομένη απόφαση, κατά την οποία δεν δύναται να συνυπολογισθεί τυχόν προϋπηρεσία των υπαλλήλων στον ιδιωτικό τομέα διανυθείσα πριν από την πρόσληψή τους στο Δημόσιο με σχέση εργασίας ιδιωτικού δικαίου, ακόμη και αν αυτή είχε αποτελέσει προσόν για την πρόσληψή τους σε μη μόνιμη θέση του Δημοσίου. Εξ άλλου, ναι μεν οι αναιρεσείοντες επικαλούνται πλήθος αποφάσεων α) του ΕΔΔΑ, ως προς την, κατά τα άρθρα 17 της ΕΣΔΑ και 1 του 1ου Προσθέτου Πρωτοκόλλου αυτής, έννοια του “περιουσιακού στοιχείου”, και β) του Συμβουλίου της Επικρατείας, του Ελεγκτικού Συνεδρίου, του Αρείου Πάγου και του Διοικητικού Εφετείου Αθηνών, ως προς την έννοια, γενικώς, των αρχών της δικαιολογημένης εμπιστοσύνης και της καλής πίστεως, η μνεία, όμως, αυτή, περιλαμβανομένη, άλλωστε, στο κεφάλαιο του εισαγωγικού δικογράφου περί των προβαλλομένων λόγων αναιρέσεως και μη αποβλέπουσα παρά μόνον στην επίρρωση της βασιμότητας αυτών, χωρίς οιαδήποτε σύνδεση με ισχυρισμό περί αντιθέσεως προς αυτές της αναιρεσιβαλλομένης κατ’ επίκληση του άρθρου 12 παρ. 1 του ν. 3900/ 2010 (ΣτΕ 2256/2020, 1327/2018, 288-2823/2016), δεν αφορά, πάντως, το κατά τα ανωτέρω εν προκειμένω πράγματι κρίσιμο για την επίλυση της ένδικης διαφοράς νομικό ζήτημα. Οι δε λόγοι αναιρέσεως α) περί ελλείψεως αιτιολογίας της προσβαλλομένης αποφάσεως, β) περί αποδείξεως ότι οι προϋπηρεσίες των αναιρεσειόντων είχαν περιληφθεί ως ουσιαστικό προσόν στη σχετική διακήρυξη και είχαν συνεκτιμηθεί από το υπηρεσιακό συμβούλιο ως ουσιαστικό προσόν για τον διορισμό τους στο Δημόσιο (σε μη μόνιμη, πάντως, θέση), και γ) περί του ότι οι αναιρεσείοντες τελούσαν υπό τις αυτές συνθήκες, ήτοι είχαν τα ίδια χρόνια προϋπηρεσίας στον ιδιωτικό τομέα και τις ίδιες ειδικότητες με τους μεταταγέντες στο Πολεμικό Ναυτικό πρώην εργαζομένους στο νπιδ “Ναυπηγεία Ελευσίνος Α.Ε.” και, παρά ταύτα, εντάχθηκαν σε μισθολογικά κλιμάκια υψηλότερα από αυτά των αναιρεσειόντων, προβάλλονται, εν πάση περιπτώσει, απαραδέκτως, προεχόντως ως μη αναγόμενοι σε οιοδήποτε νομικό ζήτημα, εφ’ όσον αναφέρονται σε πλημμέλειες περί την απόδειξη και την ουσιαστική εκτίμηση της συνδρομής ή μη συγκεκριμένων πραγματικών στοιχείων της υποθέσεως και δεν δύνανται, ως εκ τούτου, εξ ορισμού, να στοιχειοθετήσουν βάσιμο ισχυρισμό με το περιεχόμενο του άρθρου 53 παρ. 3 του π.δ/τος 18/1989, όπως ισχύει. Τούτο, δε, ανεξαρτήτως του ότι ο λόγος αναιρέσεως περί παραβιάσεως της αρχής της ισότητας σε σχέση με τους ως άνω υπαλλήλους του νπιδ “Ναυπηγεία Ελευσίνος Α.Ε.” δεν καλύπτεται, πάντως, ως προς οιοδήποτε σκέλος του, ούτε καν με γενική ή επιγραμματική, έστω, αναφορά, από τον ανωτέρω ισχυρισμό περί θεμελιώσεως του παραδεκτού.

10. Επειδή, υπό τα ανωτέρω δεδομένα, η κρινομένη αίτηση είναι απορριπτέα στο σύνολό της.

Δ ι ά τ α ύ τ α

Απορρίπτει την αίτηση.

Διατάσσει την κατάπτωση του παραβόλου.

Επιβάλλει στους αναιρεσείοντες, συμμέτρως, τη δικαστική δαπάνη του Δημοσίου, η οποία ανέρχεται στο ποσό των τετρακοσίων εξήντα (460) ευρώ.

Η διάσκεψη έγινε στην Αθήνα στις 5 Δεκεμβρίου 2023

Η Προεδρεύουσα ΑντιπρόεδροςΟ Γραμματέας

Μαρίνα ΠαπαδοπούλουΛάμπρος Ρίκος

και η απόφαση δημοσιεύθηκε σε δημόσια συνεδρίαση της 29ης Δεκεμβρίου 2023.

Ο Πρόεδρος του Στ´ ΤμήματοςΗ Γραμματέας

Ιωάννης Β. Γράβαρης Ευδοκία Κιλισμανή

./.
Α2483/2023
Στ' Τμήμα
Απόφαση
29/12/2023
Αίτηση αναιρέσεως
Ε2947/2020
Πενταμελής
ECLI:EL:COS:2023:1229A2483.20E2947
******
******

Κ.Λ. (m)

Αριθμός 2483/2023

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Στ΄

Συνεδρίασε δημόσια στο ακροατήριό του στις 23 Οκτωβρίου 2023, με την εξής σύνθεση: Μαρίνα Παπαδοπούλου, Αντιπρόεδρος, Προεδρεύουσα, σε αναπλήρωση του Προέδρου του Τμήματος, που είχε κώλυμα, Βαρβάρα Ραφτοπούλου, Φραντζέσκα Γιαννακού, Σύμβουλοι, Μαρία Γκάνα, Αντωνία-Ελένη Ανδρουτσοπούλου, Πάρεδροι. Γραμματέας η Ευδοκία Κιλισμανή.

Για να δικάσει την από 14 Οκτωβρίου 2020 αίτηση:

του Ελληνικού Δημοσίου, το οποίο παρέστη με την Αγγελική Αναστοπούλου, Πάρεδρο του Νομικού Συμβουλίου του Κράτους, που κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της,

κατά της Ε.Γ., κατοίκου ..., η οποία παρέστη με τον δικηγόρο Πέτρο Αγγελάκη (Α.Μ. 22471), που τον διόρισε με πληρεξούσιο,

Με την αίτηση αυτή το αναιρεσείον Δημόσιο επιδιώκει να αναιρεθεί η υπ’ αριθμ. 2323/2020 απόφαση του Διοικητικού Εφετείου Αθηνών.

Ο πληρεξούσιος της αναιρεσίβλητης δήλωσε, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσει.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Μαρίας Γκάνα.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, με την κρινόμενη αίτηση, η οποία ασκείται κατά νόμο χωρίς την καταβολή παραβόλου, ζητείται η αναίρεση της 2323/2020 απόφασης του Διοικητικού Εφετείου Αθηνών, με την οποία έγινε εν μέρει δεκτή έφεση του αναιρεσείοντος Ελληνικού Δημοσίου κατά της 14117/2018 απόφασης του Μονομελούς Διοικητικού Πρωτοδικείου Αθηνών, όπως αυτή διορθώθηκε με την 19906/2018 απόφαση του ίδιου δικαστηρίου, με την οποία είχε γίνει εν μέρει δεκτή αγωγή της αναιρεσίβλητης και επιδικάστηκε σε αυτή ποσό 155.458,61 ευρώ ως αποζημίωση για τη θετική ζημία που υπέστη από την παράνομη παράλειψη της Διοίκησης να την συμπεριλάβει σε πίνακα επιτυχόντων διαγωνισμού πρόσληψης συνοριακών φυλάκων και 200 ευρώ ως αποζημίωση για την ηθική βλάβη που υπέστη από την ως άνω αιτία.

2. Επειδή, κατά τις διατάξεις των παραγράφων 3 και 4 του άρθρου 53 του π.δ. 18/1989 (Α΄ 8), όπως ισχύουν μετά την τροποποίησή τους με το άρθρο 12 ν. 3900/2010 και καταλαμβάνουν την κρινόμενη αίτηση ως εκ του χρόνου άσκησής της, για το παραδεκτό της αίτησης αναίρεσης πρέπει, σωρευτικά, αφ’ ενός μεν το αντικείμενο της διαφοράς που άγεται ενώπιον του Συμβουλίου της Επικρατείας, αν είναι χρηματικό, να υπερβαίνει τις 40.000 ευρώ, αφ’ ετέρου δε να προβάλλεται κατά τρόπο ειδικό ότι με κάθε έναν από τους προβαλλόμενους λόγους αναίρεσης τίθεται νομικό ζήτημα, το οποίο είναι κρίσιμο για την επίλυση της διαφοράς και για το οποίο είτε δεν υπάρχει νομολογία του Συμβουλίου της Επικρατείας, είτε υπάρχει αντίθεση μεταξύ των κρίσεων της αναιρεσιβαλλόμενης απόφασης και νομολογίας ανώτατου δικαστηρίου ή ανέκκλητης απόφασης διοικητικού δικαστηρίου.

3. Επειδή, εν προκειμένω, όπως προκύπτει από την αναιρεσιβαλλόμενη απόφαση και τα λοιπά διαδικαστικά έγγραφα, η αναιρεσίβλητη έλαβε μέρος στο διαγωνισμό για την πρόσληψη συνοριακών φυλάκων, που προκηρύχθηκε με την 6000/2/520 - ε/13-8-2001 απόφαση του Αρχηγού της Ελληνικής Αστυνομίας για το Νομό Λάρισας. Κατά την αναστημομέτρησή της στο Αστυνομικό Τμήμα του τόπου της κατοικίας της, βρέθηκε να έχει το προβλεπόμενο από το άρθρο 1 παρ. 3 του ν.2622/1998 ανάστημα 1,65 μ. και, στη συνέχεια, συμμετείχε στις διαδικασίες επιλογής, συγκέντρωσε 2.118,182 μόρια και κατατάχθηκε 31η επιλαχούσα στον πίνακα γυναικών με απολυτήριο λυκείου. Σειρά πράξεων της Διοίκησης με τις οποίες η αναιρεσίβλητη αποκλειόταν σε διάφορα στάδια της διαδικασίας πρόσληψης (λόγω ποσοστώσεων ανδρών-γυναικών, ύψους και μη υποβολής σε αθλητικές δοκιμασίες) ακυρώθηκαν με αποφάσεις του Συμβουλίου της Επικρατείας και του Διοικητικού Εφετείου Αθηνών, σε συμμόρφωση δε προς την τελευταία εξ αυτών (526/2010 απόφαση του Διοικητικού Εφετείου Αθηνών), η αναιρεσίβλητη προσλήφθηκε ως συνοριακή φύλακας, για 5ετή θητεία, λογίστηκε δε η πρόσληψή της ως γενόμενη από 06-11-2001, ήτοι από το χρονικό σημείο πρόσληψης των επιτυχόντων του ανωτέρω διαγωνισμού, χωρίς ωστόσο να προβλεφθεί με την ίδια απόφαση η χορήγηση σε αυτήν αναδρομικών αποδοχών. Αγωγή της κατά του Ελληνικού Δημοσίου με την οποία ισχυρίστηκε ότι, από την παράνομη παράλειψη της Διοίκησης να την συμπεριλάβει στους αρχικούς πίνακες επιτυχόντων του ανωτέρω διαγωνισμού, υπέστη ζημία, το ύψος της οποίας ισούται με τη διαφορά των αποδοχών που έλαβαν οι προσληφθέντες ήδη από τις 06-11-2001 έγινε εν μέρει δεκτή και αναγνωρίστηκε η υποχρέωση του αναιρεσείοντος να της καταβάλει νομιμοτόκως, από 26-10-2011, το ποσό των 155.458,61 ευρώ (όπως το αρχικώς αναγνωρισμένο ποσό των 146.458,61 ευρώ διορθώθηκε κατά τα προαναφερόμενα, με την 19906/2018 απόφαση), καθώς και το ποσό των 200 ευρώ, ως χρηματική ικανοποίηση για την αποκατάσταση της ηθικής βλάβης που υπέστη από την παράνομη δράση των οργάνων του Δημοσίου. Έφεση του αναιρεσείοντος Δημοσίου κατά της πρωτόδικης απόφασης έγινε εν μέρει δεκτή με την αναιρεσιβαλλόμενη απόφαση, λόγω εσφαλμένου υπολογισμού του ποσού που είχε ήδη λάβει η αναιρεσείουσα ως αποδοχές (5.998,86 αντί 1.473,31 ευρώ που είχε υπολογίσει το διοικητικό πρωτοδικείο) και μειώθηκε το ανωτέρω ποσό σε 150.933,06 ευρώ.

4. Επειδή, το ποσό της διαφοράς, όπως προκύπτει από την αναιρεσιβαλλόμενη απόφαση, είναι ανώτερο του κατά τις προπαρατεθείσες διατάξεις του ν. 3900/2010 ορίου των 40.000 ευρώ.

5. Επειδή, με την κρινομένη αίτηση προβάλλεται ότι το δευτεροβάθμιο δικαστήριο δεν εξέτασε αυτεπαγγέλτως το ζήτημα της παραγραφής, όπως είχε υποχρέωση κατά τις διατάξεις των άρθρων 90, 94, 107 και 119 του ν. 2362/1995, και, κατά τούτο, έσφαλε, διότι, αν το εξέταζε, θα έκρινε ότι η αξίωση της αναιρεσίβλητης έχει υποπέσει σε παραγραφή, δεδομένου ότι η πρώτη ακυρωτική απόφαση (ΔΕΑ 4055/2005) δημοσιεύθηκε το έτος 2005, από δε το έτος 2006 οπότε και κατέστη, κατά τους ισχυρισμούς του Δημοσίου, δικαστικά επιδιώξιμη η αξίωσή της, είχε παρέλθει διετία. Ως προς το παραδεκτό του λόγου αυτού, προβάλλεται ότι η μη λήψη υπόψη αυτεπαγγέλτως της επελθούσας παραγραφής των επίδικων αξιώσεων έρχεται σε αντίθεση με την ΣτΕ 482/2018.

6. Επειδή, κατ’ άρθρο 90 του ισχύοντος εν προκειμένω ν. 2362/ 1995 (Φ.Ε.Κ. Α΄ 247): “1. Οποιαδήποτε απαίτηση κατά του Δημοσίου παραγράφεται μετά πενταετία, εφόσον από άλλη γενική ή ειδική διάταξη δεν ορίζεται βραχύτερος χρόνος παραγραφής αυτής. 2...3. Η απαίτηση οποιουδήποτε των επί σχέσει δημοσίου ή ιδιωτικού δικαίου υπαλλήλων του Δημοσίου, πολιτικών ή στρατιωτικών, κατ’ αυτού, που αφορά σε αποδοχές ή άλλες κάθε φύσεως απολαβές αυτών ή αποζημιώσεις, έστω και αν βασίζεται σε παρανομία των οργάνων του Δημοσίου ή στις περί αδικαιολογήτου πλουτισμού διατάξεις παραγράφεται μετά διετία από της γενέσεώς της. 4...5...6...”, ενώ κατ’ άρθρο 91 του ιδίου νομοθετήματος: “Επιφυλασσομένης κάθε άλλης ειδικής διατάξεως του παρόντος η παραγραφή οποιασδήποτε απαιτήσεως κατά του Δημοσίου αρχίζει από το τέλος του οικονομικού έτους μέσα στο οποίο γεννήθηκε και ήταν δυνατή η δικαστική επιδίωξη αυτής”.

7. Επειδή, όσον αφορά στις αξιώσεις υπαλλήλου προς λήψη αναδρομικών αποδοχών, όταν αυτός διορίσθηκε μεν αναδρομικώς σε εκτέλεση ακυρωτικής απόφασης, χωρίς όμως παραλλήλως να του καταβληθούν οι εν λόγω αναδρομικές αποδοχές, γίνεται παγίως δεκτό ότι κρίσιμο σημείο για την έναρξη της διετούς παραγραφής των αξιώσεών του είναι η πράξη διορισμού του (ΣτΕ 1564/2023, 2070/2020, 390/2019 κ.ά.).

8. Επειδή, συνεπώς, ο λόγος με τον οποίο υπολαμβάνεται εσφαλμένα ότι αφετηρία της παραγραφής είναι ο χρόνος έκδοσης της ανωτέρω ακυρωτικής απόφασης προβάλλεται αβασίμως. Ως εκ τούτου, το ζήτημα της αυτεπάγγελτης εξέτασής του που τίθεται εν προκειμένω δεν ήταν κρίσιμο για την επίλυση της διαφοράς και, άρα, ο ισχυρισμός είναι απορριπτέος ως αβάσιμος.

9. Επειδή, εξάλλου, με τον δεύτερο λόγο της κρινόμενης αίτησης προβάλλεται ότι το δευτεροβάθμιο δικαστήριο, κατ’ εσφαλμένη ερμηνεία των διατάξεων των άρθρων 105 ΕισΝΑΚ και 297, 298 και 300 ΑΚ, απέρριψε ένσταση συμψηφισμού του Δημοσίου για ποσό ύψους 8.742,93 ευρώ, που αντιστοιχεί στα εισοδήματά της από την άσκηση ατομικής επιχείρησης (καφενείο), κρίνοντας ότι δεν τίθεται ζήτημα συνυπολογισμού ζημίας-κέρδους από το εισόδημα που απέκτησε η αναιρεσίβλητη κατά το κρίσιμο χρονικό διάστημα, διότι η εν λόγω ωφέλεια δεν προήλθε από το ζημιογόνο γεγονός της παράνομης παράλειψης διορισμού της αλλά από δική της αυτόνομη δραστηριότητα, που πηγάζει από την ελευθερία δράσης, η οποία υπερβαίνει την κατ’ άρθρο 300 ΑΚ υποχρέωση για περιορισμό της ζημίας. Ως προς το παραδεκτό του λόγου αυτού, προβάλλεται ότι η εν λόγω κρίση του δικάσαντος εφετείου έρχεται σε αντίθεση με τις ΣτΕ 2150/2017 και 296/2015.

10. Επειδή, ο πιο πάνω περί του παραδεκτού της κρινόμενης αίτησης ισχυρισμός του αναιρεσείοντος παρίσταται βάσιμος. Αφ’ ενός μεν γιατί υφίσταται η προβαλλόμενη αντίθεση της αναιρεσιβαλλομένης προς τις αποφάσεις των οποίων γίνεται επίκληση, αφ’ ετέρου δε διότι η εν γένει νομολογία του Δικαστηρίου επί του ανωτέρω νομικού ζητήματος εμφανιζόταν, κατά τον χρόνο άσκησης της αίτησης, κυμαινόμενη (βλ. ΣτΕ 1241, 1244/2023 7μ.). Επομένως, ο ανωτέρω λόγος προβάλλεται παραδεκτώς.

11. Επειδή, όμως, όπως έχει ήδη κριθεί (ΣτΕ 1241, 1244/2023 7μελ.), καθ’ ερμηνεία των αναφερόμενων στην σκέψη 9 διατάξεων, σε περίπτωση κατά την οποία ορισμένο πρόσωπο, εξαιτίας παράνομης πράξης ή παράλειψης της Διοίκησης παραμείνει για κάποιο διάστημα εκτός θέσεως του Δημοσίου (ή ν.π.δ.δ.) την οποία (θέση) κατείχε ή επιδίωκε να καταλάβει (όπως επί παράνομης απόλυσης ή παράλειψης διορισμού του, αντιστοίχως), με αποτέλεσμα να στερηθεί τις αποδοχές τις οποίες, κατά τη συνήθη πορεία των πραγμάτων, θα αποκόμιζε από την υπηρεσία του κατά το πιο πάνω διάστημα, δικαιούται ως αποζημίωση, τα ποσά των αποδοχών αυτών. Εξ άλλου, στην περίπτωση κατά την οποία ο ζημιωθείς, ενόσω βρισκόταν εκτός Υπηρεσίας, επιδόθηκε σε άλλη βιοποριστική δραστηριότητα (παροχή εξαρτημένης εργασίας, άσκηση ελευθερίου επαγγέλματος κ.λπ.), τα εντεύθεν οφέλη (μισθοί, αμοιβές κ.λπ.) δεν είναι συμψηφιστέα με τις οφειλόμενες σε αυτόν αναδρομικές ως άνω αποδοχές.

12. Επειδή, συνεπώς, ο λόγος αυτός είναι απορριπτέος ως αβάσιμος, όπως και η αίτηση στο σύνολό της.

Δ ι ά τ α ύ τ α

Απορρίπτει την αίτηση.

Επιβάλλει στο αναιρεσείον τη δαπάνη της αναιρεσίβλητης, η οποία ανέρχεται στο ποσό των τετρακοσίων εξήντα (460) ευρώ.

Η διάσκεψη έγινε στην Αθήνα στις 31 Οκτωβρίου 2023

Η Προεδρεύουσα ΑντιπρόεδροςΗ Γραμματέας

Μαρίνα ΠαπαδοπούλουΕυδοκία Κιλισμανή

και η απόφαση δημοσιεύθηκε σε δημόσια συνεδρίαση της 29ης Δεκεμβρίου 2023.

Ο Πρόεδρος του Στ´ ΤμήματοςΗ Γραμματέας

Ιωάννης Β. ΓράβαρηςΕυδοκία Κιλισμανή

./.
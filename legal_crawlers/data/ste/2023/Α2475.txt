Α2475/2023
Στ' Τμήμα
Απόφαση
29/12/2023
Αίτηση αναιρέσεως
Ε1426/2018
Επταμελής
ECLI:EL:COS:2023:1229A2475.18E1426
******
******

Ε.Π. (m)

Αριθμός 2475/2023

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Στ΄

Συνεδρίασε δημόσια στο ακροατήριό του την 1η Ιουνίου 2020, με την εξής σύνθεση: Ιωάννης Γράβαρης, Αντιπρόεδρος, Πρόεδρος του Στ΄ Τμήματος, Κωνσταντίνα Φιλοπούλου, Ελένη Παπαδημητρίου, Ιωάννης Σύμπλης, Ιωάννης Σπερελάκης, Σύμβουλοι, Σταυρούλα Λαμπροπούλου, Μαρία Γκάνα, Πάρεδροι. Γραμματέας η Αικατερίνη Ρίπη.

Για να δικάσει την από 7 Μαΐου 2018 αίτηση:

του Ελληνικού Δημοσίου (Α.Α.Δ.Ε.), το οποίο παρέστη με τον Κωνσταντίνο Κυριόπουλο, Πάρεδρο του Νομικού Συμβουλίου του Κράτους, που κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του,

κατά της ανώνυμης εταιρείας με την επωνυμία «COURVA DOORS ΑΝΩΝΥΜΗ ΕΜΠΟΡΙΚΗ ΚΑΙ ΒΙΟΜΗΧΑΝΙΚΗ ΕΤΑΙΡΕΙΑ - ΒΙΟΜΗΧΑΝΙΑ ΞΥΛΟΥ», που εδρεύει στις Αχαρνές Αττικής (Θρακομακεδόνων 74), η οποία δεν παρέστη.

Με την αίτηση αυτή το αναιρεσείον Ελληνικό Δημόσιο επιδιώκει να αναιρεθεί η υπ’ αριθ. 192/2018 απόφαση του Διοικητικού Εφετείου Αθηνών.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Σταυρούλας Λαμπροπούλου.

Μετά τη δημόσια συνεδρίαση το δικαστήριο συνήλθε σε διάσκεψη εξ αποστάσεως, με τη χρήση υπηρεσιακών τεχνολογικών μέσων, κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, με την κρινόμενη αίτηση, η οποία ασκήθηκε κατά τον νόμο χωρίς καταβολή παραβόλου, ζητείται η αναίρεση της αποφάσεως 192/2018 του Διοικητικού Εφετείου Αθηνών, με την οποία απερρίφθη έφεση του Ελληνικού Δημοσίου κατά της αποφάσεως 16810/2015 του Μονομελούς Διοικητικού Πρωτοδικείου Αθηνών. Με την τελευταία αυτή απόφαση έγινε δεκτή ανακοπή της αναιρεσίβλητης εταιρείας και ακυρώθηκε η υπ’ αριθμ. 6788/16.10.2007 πράξη ταμειακής βεβαίωσης του Προϊσταμένου της Δ.Ο.Υ. ΦΑΒΕ Αθηνών, με την οποία είχε βεβαιωθεί ταμειακώς, εις βάρος της εταιρείας αυτής, το ποσό των 4.503.144,57 ευρώ, ως επιδότηση επιστρεπτέα δυνάμει της 10575/Γ/1739/12.9.2007 απόφασης δημοσιονομικής διόρθωσης του Υπουργού Ανάπτυξης.

2. Επειδή, η υπόθεση παραπέμφθηκε προς εκδίκαση στην επταμελή σύνθεση του Τμήματος με την απόφαση 697/2020 της πενταμελούς συνθέσεως.

3. Επειδή, στην αναιρεσίβλητη εταιρεία έχουν νομίμως κοινοποιηθεί τόσον η κρινόμενη αίτηση και η σχετική πράξη ορισμού δικασίμου και εισηγητή, όσο και η πιο πάνω παραπεμπτική απόφαση της πενταμελούς συνθέσεως του Τμήματος (βλ. αντιστοίχως 3230 Β΄/28.9.2018 έκθεση επίδοσης του δικαστικού επιμελητή του Εφετείου Ευβοίας Περιφέρειας Πρωτοδικείου Χαλκίδας Ν. Τ., με τα συνημμένα της, και το υπ’ αριθ. καταθ. 1426/2018/12.5.2020 αποδεικτικό επιδόσεως της δικαστικής επιμελήτριας του ΣτΕ Ε. Γ.). Επομένως, νομίμως συζητήθηκε η υπόθεση παρ’ ότι δεν παρέστη η αναιρεσίβλητη στο ακροατήριο.

4. Επειδή, στο άρθρο 102 του ν. 2362/1995 “περί Δημοσίου Λογιστικού, ελέγχου των δαπανών του Κράτους και άλλες διατάξεις” (ΦΕΚ Α΄ 247), που φέρει τον τίτλο “Αναζήτηση αχρεωστήτως καταβληθέντων”, ορίζονται τα εξής: “Χρηματοδοτήσεις, ενισχύσεις ή επιδοτήσεις σε φυσικά ή νομικά πρόσωπα και φορείς που καταβάλλονται στα πλαίσια κοινοτικών πολιτικών από εθνικούς πόρους ή πόρους της Ευρωπαϊκής Ένωσης αναζητούνται από το Δημόσιο, εφόσον διαπιστωθεί από τα κατά περίπτωση αρμόδια όργανα ότι έχουν καταβληθεί αχρεωστήτως ή παρανόμως. [...]. Τα ποσά που αναζητούνται για την αιτία αυτή βεβαιώνονται ως έσοδα του Κρατικού Προϋπολογισμού και εισπράττονται, σύμφωνα με τις διατάξεις του Κώδικα Εισπράξεως Δημοσίων Εσόδων, όπως αυτός ισχύει κάθε φορά. Οι εκάστοτε ισχύουσες διατάξεις που αφορούν τη λήψη διοικητικών, αναγκαστικών και δικαστικών μέτρων για την είσπραξη εσόδων του Δημοσίου, εφαρμόζονται και στην προκειμένη περίπτωση”. Περαιτέρω, στο άρθρο 104 του ιδίου ως άνω νόμου, το οποίο φέρει τον τίτλο “Διαδικασία είσπραξης αχρεωστήτως καταβληθέντων”, ορίζεται ότι “Τα όργανα έκδοσης της καταλογιστικής πράξης, ο τρόπος βεβαίωσης του αχρεωστήτως καταβληθέντος ποσού και απόδοσης ή επιστροφής αυτού στους δικαιούχους, το έντοκο ή μη της επιστροφής του ποσού, το ποσοστό του επιτοκίου, η χρονική αφετηρία υπολογισμού των τόκων, η βάση υπολογισμού των συναλλαγματικών ισοτιμιών, εφόσον οι πληρωμές έγιναν σε συνάλλαγμα, οι απαιτούμενες διαδικασίες, καθώς και κάθε άλλη αναγκαία λεπτομέρεια καθορίζονται με αποφάσεις του Υπουργού Οικονομικών ή για τα θέματα για τα οποία συντρέχει αρμοδιότητα και άλλων υπουργών, με κοινές αποφάσεις του Υπουργού Οικονομικών και των κατά περίπτωση αρμοδίων καθ’ ύλην υπουργών”. Κατ’ εξουσιοδότηση της τελευταίας αυτής διατάξεως εκδόθηκε η υπ’ αριθμ. 907/052/2.7.2003 κοινή απόφαση των Υπουργών Οικονομίας και Οικονομικών, Εργασίας και Κοινωνικών Ασφαλίσεων “Εθνικό Σύστημα δημοσιονομικών διορθώσεων για την ανάκτηση αχρεωστήτως ή παρανόμως καταβληθέντων ποσών από πόρους του κρατικού προϋπολογισμού για την υλοποίηση προγραμμάτων συγχρηματοδοτούμενων στο πλαίσιο του Κοινοτικού Πλαισίου Στήριξης (Κ.Π.Σ.), του Ταμείου Συνοχής και των Κοινοτικών Πρωτοβουλιών για την προγραμματική περίοδο 2000 - 2006” (ΦΕΚ Β΄ 878). Στο άρθρο 1 της εν λόγω Κ.Υ.Α. περιγράφονται οι διαδικασίες ανάκτησης των αχρεωστήτως ή παρανόμως καταβληθέντων ποσών [διενέργεια ελέγχου, διαδικασία αντιρρήσεων, έκδοση της σχετικής απόφασης (“δημοσιονομικής διόρθωσης”)]· στο άρθρο 2 ορίζονται τα όργανα που είναι αρμόδια για την έκδοση απόφασης δημοσιονομικής διόρθωσης· στο δε άρθρο 3 αυτής, με τον τίτλο “Απόφαση Δημοσιονομικής Διόρθωσης και περιεχόμενό της”, ορίζονται τα ακόλουθα: “1. Στην απόφαση δημοσιονομικής διόρθωσης πρέπει να αναφέρονται: α) ο φορέας ή οι φορείς (φυσικά ή νομικά πρόσωπα ή δημόσιες υπηρεσίες) από τους οποίους αναζητούνται τα αχρεωστήτως ή παρανόμως καταβληθέντα ποσά, καθώς και τα συνυπόχρεα αυτών πρόσωπα, β) το αχρεωστήτως ή παρανόμως καταβληθέν ποσόν, γ) η προέλευση των εθνικών και των κοινοτικών πόρων από τους οποίους προέρχεται το ανωτέρω ποσό. [...], στ) προθεσμία ενός (1) μηνός από την ημερομηνία κοινοποίησης της απόφασης, στις περιπτώσεις που απαιτείται επιστροφή του ποσού. [...], η) τα ένδικα μέσα που μπορούν να ασκηθούν. 2. Η απόφαση αυτή αποτελεί νόμιμο τίτλο βεβαίωσης του χρέους και είναι αμέσως εκτελεστή. 3. Η απόφαση δημοσιονομικής διόρθωσης κοινοποιείται στον υπόχρεο προς επιστροφή του αχρεωστήτως ή παρανόμως καταβληθέντος ποσού με επίδοση, σύμφωνα με τις διατάξεις του Κώδικα Διοικητικής Δικονομίας. [...]. 5. Η απόφαση δημοσιονομικής διόρθωσης υπόκειται στα ένδικα μέσα που προβλέπονται από τις εκάστοτε ισχύουσες διατάξεις”. Περαιτέρω, στη μεν παράγραφο 1 του άρθρου 4 της ιδίας ως άνω Κ.Υ.Α., που φέρει τον τίτλο “Διαδικασία ανάκτησης αχρεωστήτως ή παρανόμως καταβληθέντων ποσών πριν από την ολοκλήρωση της χρηματοδότησης έργου” ορίζεται ότι “Στις περιπτώσεις των έργων των οποίων δεν έχει ολοκληρωθεί η χρηματοδότηση και εφόσον ο φορέας από τον οποίο αναζητούνται αχρεωστήτως ή παρανόμως καταβληθέντα ποσά είναι φυσικό πρόσωπο, Ν.Π.Ι.Δ. ή Ν.Π.Δ.Δ., [...] ακολουθείται η διαδικασία επιστροφής αχρεωστήτως ή παρανόμως καταβληθέντων ποσών, που περιγράφεται στην παράγραφο 1 του άρθρου 5 της παρούσας”, στο δε άρθρο 5 της αυτής Κ.Υ.Α., με τον τίτλο “Διαδικασία ανάκτησης αχρεωστήτως ή παρανόμως καταβληθέντων ποσών μετά από την ολοκλήρωση της χρηματοδότησης του έργου”, ορίζονται τα εξής: “1. Στις περιπτώσεις των έργων των οποίων η χρηματοδότηση έχει ολοκληρωθεί και εφόσον ο φορέας από τον οποίο αναζητούνται αχρεωστήτως ή παρανόμως τα καταβληθέντα ποσά είναι φυσικό πρόσωπο, Ν.Π.Ι.Δ. ή Ν.Π.Δ.Δ., συμπεριλαμβανομένης της Νομαρχιακής Αυτοδιοίκησης [...], ακολουθείται η διαδικασία επιστροφής αχρεωστήτως ή παρανόμως καταβληθέντος ποσού που περιγράφεται κατωτέρω, Ι) Μετά από την κοινοποίηση της απόφασης δημοσιονομικής διόρθωσης κατά τα ανωτέρω, ο υπόχρεος οφείλει να καταβάλει, εντός μηνός, το ποσό με το οποίο έχει καταλογισθεί, σε οποιαδήποτε Δημόσια Οικονομική Υπηρεσία (Δ.Ο.Υ.), προσκομίζοντας αντίγραφο της απόφασης δημοσιονομικής διόρθωσης. [...]. ΙΙ) Σε περίπτωση μη επιστροφής του χρηματικού ποσού εντός της ανωτέρω προθεσμίας, η διαδικασία βεβαίωσης ολοκληρώνεται με τη σύνταξη του χρηματικού καταλόγου από την υπηρεσία που εξέδωσε την απόφαση δημοσιονομικής διόρθωσης και με την αποστολή του στην αρμόδια για τη φορολογία εισοδήματος Δημόσια Οικονομική Υπηρεσία (Δ.Ο.Υ.) του υποχρέου. Το ποσό που βεβαιώνεται περιλαμβάνει και τόκους, [...]. Η αρμόδια Δ.Ο.Υ., μετά την είσπραξη των ποσών που ανακτώνται, ενημερώνει εγγράφως σχετικά την υπηρεσία που συνέταξε το χρηματικό κατάλογο, τη Δ/νση Δημοσιονομικών Σχέσεων με την Ευρωπαϊκή Ένωση και τη Δ/νση Μελετών και Αξιολόγησης του Γενικού Λογιστηρίου του Κράτους καθώς και την Αρχή Πληρωμής. ΙΙΙ) Τα αχρεωστήτως ή παρανόμως καταβληθέντα ποσά βεβαιώνονται και εισπράττονται ως έσοδα του κρατικού προϋπολογισμού [...]. ΙV) Το βεβαιωθέν στη Δ.Ο.Υ. ποσό καταβάλλεται σε τρεις (3) ισόποσες δόσεις από τις οποίες η πρώτη, μέχρι την τελευταία εργάσιμη ημέρα του επόμενου μήνα από τη βεβαίωσή του και η κάθε μία από τις επόμενες, την τελευταία εργάσιμη για τις δημόσιες υπηρεσίες ημέρα του τρίτου και πέμπτου μήνα αντιστοίχως από τη βεβαίωσή του. [...]. Σε περίπτωση μη εμπρόθεσμης πληρωμής, το βεβαιωθέν ποσό επιβαρύνεται με τις προσαυξήσεις καταβολής που προβλέπονται από τις ισχύουσες διατάξεις του Κώδικα Είσπραξης Δημοσίων Εσόδων (Κ.Ε.Δ.Ε.). V) Το αχρεωστήτως ή παρανόμως καταβληθέν ποσό επιστρέφεται εντόκως από την ημερομηνία έκδοσης της απόφασης δημοσιονομικής διόρθωσης μέχρι την ημερομηνία καταβολής του ποσού στη Δ.Ο.Υ. [...]”. Περαιτέρω, στο άρθρο 9 της ανωτέρω Κ.Υ.Α., το οποίο φέρει τον τίτλο “Τελικές διατάξεις”, ορίζεται ότι “Η 2007892/461/27.5.1998 απόφαση για την "Ανάκτηση αχρεωστήτως ή παρανόμως καταβληθέντων ποσών από εθνικούς πόρους ή πόρους της Ευρωπαϊκής Ένωσης στα πλαίσια της υλοποίησης κοινοτικών πολιτικών" (ΦΕΚ 606/Β/16.6.1998), όπως τροποποιήθηκε, καταργείται, [...]”. Εξάλλου, στο άρθρο 75 παράγραφος 1 του ν.δ/τος 356/1974 “περί Κώδικος Εισπράξεως Δημοσίων Εσόδων” (Κ.Ε.Δ.Ε.) (ΦΕΚ Α΄ 90), το οποίο φέρει τον τίτλο “Παραλείψεις και ακυρότητες πράξεων εκτελέσεως”, ορίζεται ότι “Παράλειψις ή ακυρότης των πράξεων εκτελέσεως δύναται να προταθή υπό του οφειλέτου αν αύτη αποδεικνύεται εξ αυτών τούτων των πράξεων και αν κατά την κρίσιν του Δικαστηρίου επήλθεν εις αυτόν βλάβη, μη δυναμένη να επανορθωθή άλλως ή κηρυσσομένης της ακυρότητος [...]”.

5. Επειδή, όπως προκύπτει από την αναιρεσιβαλλόμενη απόφαση, με την υπ’ αριθμ. 60639/ΥΠΕ/1/00248/Ν.2601/1998/2000 απόφαση του Υφυπουργού Εθνικής Οικονομίας εγκρίθηκε, υπό την προϋπόθεση της τήρησης των αναλυτικώς αναφερομένων σε αυτήν ειδικών όρων, η υπαγωγή επενδύσεως της αναιρεσίβλητης εταιρείας (ίδρυση μονάδας παραγωγής εξωτερικών θυρών κατοικιών και εκτυπωμένης επιφάνειας ξύλου στη θέση «Πάτημα Σχηματαρίου» του νομού Βοιωτίας) στην ενίσχυση της επιχορήγησης και επιδότησης τόκων του ν. 2601/1998 (ΦΕΚ Α΄ 81), με συνολική ενισχυόμενη δαπάνη ποσού 5.213.000.000 δραχμών. Ωστόσο, στη συνέχεια, μετά τη διενέργεια ελέγχου από την Ειδική Υπηρεσία Διαχείρισης του Ε.Π. “Ανταγωνιστικότητα”, διαπιστώθηκε η παύση της λειτουργίας της επιχείρησης, πριν τη συμπλήρωση πενταετίας από τη δημοσίευση της απόφασης περί ενάρξεως της παραγωγικής λειτουργίας της επένδυσης κατά παράβαση του άρθρου 30 του Κανονισμού 1260/1999 (ΕΕ L 161/26.6.1999) και των όρων του άρθρου 6 παρ. 1, περ. ε΄ της αποφάσεως υπαγωγής, καθόσον η εταιρεία είχε στο μεταξύ τεθεί, βάσει της 1460/2007 αποφάσεως του Εφετείου Αθηνών, σε καθεστώς ειδικής εκκαθάρισης, σύμφωνα με το άρθρο 46 του ν. 1892/1990 (ΦΕΚ Α΄ 101). Κατόπιν αυτών, μετά τη σύνταξη της από 24.7.2007 σχετικής εκθέσεως ελέγχου, εκδόθηκε, κατ’ επίκληση, μεταξύ άλλων, των διατάξεων του ν. 2860/2000 (ΦΕΚ Α΄ 251) και της παρατεθείσης στην προηγούμενη σκέψη κοινής υπουργικής αποφάσεως υπ’ αριθμ. 907/052/2.7.2003, η υπ’ αριθμ. 10575/Γ/1739/12.9.2007 απόφαση δημοσιονομικής διόρθωσης του Υπουργού Ανάπτυξης, με την οποία η αναιρεσίβλητη κλήθηκε να επιστρέψει το ποσό των 4.493.232,00 ευρώ, με την αιτιολογία ότι της καταβλήθηκε αχρεωστήτως. Αίτηση αναθεώρησης της απόφασης αυτής απορρίφθηκε ως απαράδεκτη με την υπ’ αριθμ. 13349/Γ/2187/14.11.2007 απόφαση του ίδιου Υπουργού, κατά της οποίας ασκήθηκε η από 19.10.2007 έφεση ενώπιον του Ελεγκτικού Συνεδρίου. Εξάλλου, η ανωτέρω υπ’ αριθμ. 10575/Γ/1739/12.9.2007 απόφαση δημοσιονομικής διόρθωσης κοινοποιήθηκε στην αναιρεσίβλητη στις 19.9.2007, ακολούθησε δε η υπ’ αριθμ. 6788/16.10.2007 πράξη του Προϊσταμένου της Δ.Ο.Υ. ΦΑΒΕ Αθηνών με την οποία, βεβαιώθηκε ταμειακώς εις βάρος της αναιρεσίβλητης ποσό 4.503.144,57 ευρώ (ήτοι το ποσό των 4.493.232,00 ευρώ, το οποίο είχε καταλογισθεί εις βάρος της με την ως άνω απόφαση δημοσιονομικής διόρθωσης, πλέον τόκων υπερημερίας, ποσού 9.912,57 ευρώ). Το εν λόγω ποσό, κλήθηκε η αναιρεσίβλητη να καταβάλει με την υπ’ αριθμ. 2457/26.10.2007 ατομική ειδοποίηση χρεών του ιδίου Προϊσταμένου. Κατά των ως άνω πράξεων δημοσιονομικής διόρθωσης και ταμειακής βεβαιώσεως, η αναιρεσίβλητη άσκησε “ανακοπή - προσφυγή”, ζητώντας την ακύρωσή τους. Το ένδικο αυτό βοήθημα, κατά το μέρος που στρεφόταν κατά της απόφασης δημοσιονομικής διόρθωσης, παραπέμφθηκε αρχικά, με την απόφαση 4306/2011 του Μονομελούς Διοικητικού Πρωτοδικείου Αθηνών, στο Συμβούλιο της Επικρατείας, για να δικασθεί ως αίτηση ακυρώσεως, εν συνεχεία δε (με την από 19.2.2013 πράξη του Προέδρου του Δ΄ Τμήματος του Συμβουλίου της Επικρατείας) στο Διοικητικό Εφετείο Αθηνών, προκειμένου να εκδικαστεί, ως προσφυγή ουσίας, επί της οποίας το Διοικητικό Εφετείο εξέδωσε την απορριπτική 2769/2014 απόφαση. Τέλος και η έφεση, που ασκήθηκε κατά της προαναφερθείσας απόφασης δημοσιονομικής διόρθωσης του Υπουργού Ανάπτυξης ενώπιον του Ελεγκτικού Συνεδρίου, απορρίφθηκε, με την 2223/2012 απόφαση αυτού (Τμήμα Ι). Εν συνεχεία, το Μονομελές Διοικητικό Πρωτοδικείο Αθηνών, επιλαμβανόμενο πλέον της ανακοπής κατά της υπ’ αριθμ. 6788/16.10.2007 πράξεως ταμειακής βεβαιώσεως, εξέδωσε την 16810/2015 απόφασή του, με την οποία έκρινε, μεταξύ άλλων, ότι η εν λόγω βεβαίωση, έχοντας εκδοθεί προτού παρέλθει η μηνιαία προθεσμία που προβλέπει η διάταξη του άρθρου 5 της προμνημονευθείσας Κ.Υ.Α. και είχε ταχθεί εν προκειμένω με την απόφαση δημοσιονομικής διόρθωσης, παραβίασε την εν λόγω διάταξη, εν όψει δε τούτου, κατ’ αποδοχήν σχετικού λόγου ανακοπής, το πρωτοβάθμιο δικαστήριο ακύρωσε την προσβληθείσα ενώπιόν του ως άνω βεβαίωση. Έφεση του Δημοσίου κατά της εν λόγω αποφάσεως, με την οποία (έφεση) προβαλλόταν ότι εσφαλμένα είχε γίνει δεκτή η ανακοπή γιατί η έκδοση της επίδικης ταμειακής βεβαίωσης προτού παρέλθει η μηνιαία προθεσμία δεν είχε προκαλέσει βλάβη στην αναιρεσίβλητη ούτε είχε προβληθεί από αυτήν σχετικός ισχυρισμός κατ’ άρθρο 75 παρ. 1 του Κ.Ε.Δ.Ε. (ν.δ. 356/1974), απερρίφθη με την ήδη αναιρεσιβαλλόμενη απόφαση του Διοικητικού Εφετείου Αθηνών. Με την εν λόγω απόφαση έγινε ειδικότερα δεκτό ότι, από τον συνδυασμό των διατάξεων της Κ.Υ.Α. 907/052/2.7.2003, των άρθρων 217 παρ. 1 περ. α΄, 224 παρ. 1, 3 και 4 του Κώδικα Διοικητικής Δικονομίας (ν. 2717/1999) και 75 παρ. 1 του ν.δ/τος 356/1974 (Κ.Ε.Δ.Ε.), συνάγεται ότι, “σε κάθε περίπτωση, δύναται να ασκηθεί ανακοπή κατά της πράξης ταμειακής βεβαίωσης, εάν η βλάβη του οφειλέτου προέρχεται από την πράξη αυτή, λόγω αυτοτελών πλημμελειών της”· ότι “Ειδικότερα, στη διοικητική εκτέλεση, η διενέργεια και η ολοκλήρωση της ταμειακής βεβαίωσης τελεί υπό την «εξουσιαστική αίρεση» του άρθρου 3 παρ. 1 περ. στ΄ της 907/052/2-7-2003 Κ.Υ.Α., μόνον δε μετά την παρέλευση της μηνιαίας προθεσμίας, την οποία προβλέπει η διάταξη αυτή, ξεκινά η διαδικασία βεβαίωσης του, προς ανάκτηση, ποσού, αποκλειομένης αυτής, πριν την παρέλευση της ως άνω προθεσμίας”· και ότι “Ενόψει αυτού, σε περίπτωση βεβαίωσης πριν από την παρέλευση της μηνιαίας προθεσμίας, δεν απαιτείται απόδειξη ειδικότερης βλάβης του οφειλέτου του Δημοσίου για να ζητήσει την ακύρωση της σχετικής πράξης (πρβλ. ΣτΕ 4672/2014)”. Με το σκεπτικό αυτό, το δευτεροβάθμιο δικαστήριο έκρινε ότι, ενώ με την υπ’ αριθμ. 10575/Γ/1739/12.9.2007 απόφαση δημοσιονομικής διόρθωσης που εκδόθηκε εις βάρος της αναιρεσίβλητης, τασσόταν, κατ’ εφαρμογή της διατάξεως του άρθρου 3 (παρ. 1, περ. στ΄) της ανωτέρω Κ.Υ.Α. υπ’ αριθμ. 907/052/2.7.2003, μηνιαία προθεσμία, από την κοινοποίηση της αποφάσεως, προκειμένου να γίνει επιστροφή του, προς ανάκτηση, ποσού, σε οποιαδήποτε Δ.Ο.Υ., με ρητή πρόβλεψη ότι σε αντίθετη περίπτωση το χρέος θα βεβαιωθεί αρμοδίως και θα επιδιωχθεί η είσπραξή του σύμφωνα με τις διατάξεις του Κ.Ε.Δ.Ε., εν τούτοις, εν προκειμένω, μολονότι, η κοινοποίηση στην αναιρεσίβλητη της ως άνω αποφάσεως δημοσιονομικής διόρθωσης, έλαβε χώρα στις 19.9.2007, ο οικείος χρηματικός κατάλογος συντάχθηκε την 1.10.2007, ήτοι, πριν την πάροδο της ως άνω μηνιαίας προθεσμίας, ενώ και η σχετική πράξη ταμειακής βεβαίωσης εκδόθηκε πριν την πάροδο της προθεσμίας αυτής, στις 16.10.2007. Υπό τα δεδομένα αυτά, κατά την κρίση του Εφετείου, η πράξη βεβαιώσεως του προς ανάκτηση ποσού, ως εκδοθείσα πριν τις 20.10.2007 (ημερομηνία λήξης της μηνιαίας προθεσμίας από την κοινοποίηση στην αναιρεσίβλητη της ανωτέρω αποφάσεως δημοσιονομικής διορθώσεως), εκδόθηκε προώρως και ως εκ τούτου ήταν μη νόμιμη και ακυρωτέα, όπως ορθώς είχε κρίνει και το πρωτοβάθμιο δικαστήριο. Δεν απητείτο, δε, κατά τα προεκτεθέντα, εν προκειμένω, επίκληση και απόδειξη ιδιαίτερης βλάβης εκ μέρους της αναιρεσίβλητης προκειμένου να ζητήσει την ακύρωση για τον λόγο αυτό της ταμειακής βεβαιώσεως.

6. Επειδή, στις παραγράφους 3 και 4 του άρθρου 53 του π.δ/τος 18/1989 (ΦΕΚ Α΄ 8), όπως αντικαταστάθηκαν με το άρθρο 12 παρ. 1 του ν. 3900/2010 (ΦΕΚ Α΄ 213) και ίσχυαν κατά τον κρίσιμο χρόνο, ορίζονται τα εξής: «3. Η αίτηση αναιρέσεως επιτρέπεται μόνον όταν προβάλλεται από τον διάδικο με συγκεκριμένους ισχυρισμούς που περιέχονται στο εισαγωγικό δικόγραφο ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου. [...] 4. Δεν επιτρέπεται η άσκηση αίτησης αναιρέσεως, όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από σαράντα χιλιάδες ευρώ, [...]». Όπως προκύπτει από τις εν λόγω διατάξεις για το παραδεκτό της αιτήσεως αναιρέσεως, απαιτείται η συνδρομή των προϋποθέσεων και των δύο ως άνω παραγράφων και του ελάχιστου δηλαδή ποσού διαφοράς, κατά την παράγραφο 4, και της προβολής, με το εισαγωγικό δικόγραφο, των κατά την παράγραφο 3 ισχυρισμών για τη νομολογία (ΣτΕ 1873/2012 επτ. κ.ά.). Ειδικότερα, σύμφωνα με την τελευταία αυτή διάταξη, ο αναιρεσείων βαρύνεται με την υποχρέωση, επί ποινή απαραδέκτου, να τεκμηριώσει με ειδικούς και συγκεκριμένους ισχυρισμούς περιεχόμενους στο εισαγωγικό δικόγραφο είτε πως δεν υπάρχει νομολογία του Συμβουλίου της Επικρατείας επί συγκεκριμένου νομικού ζητήματος κρίσιμου για την επίλυση της διαφοράς, είτε πως η αναιρεσιβαλλόμενη απόφαση, αναφορικά μ’ ένα τέτοιο ζήτημα, η επίλυση του οποίου ήταν αναγκαία για την κρίση της διαφοράς, έρχεται σε αντίθεση με παγιωμένη και, πάντως, μη ανατραπείσα νομολογία, μεταξύ άλλων, του Συμβουλίου της Επικρατείας επί του αυτού νομικού ζητήματος και υπό τους αυτούς όρους αναγκαιότητας για την επίλυση των αντίστοιχων διαφορών (ΣτΕ 2070/2020, 2189/2019, 240/2019, 2118/2016, 797/2013 επτ. κ.ά.).

7. Επειδή, η κρινόμενη αίτηση ασκήθηκε στις 8.5.2018 και, ως εκ τούτου, διέπεται, ως προς το παραδεκτό της, από τις ως άνω διατάξεις του ν. 3900/2010· το δε ποσό της διαφοράς, ανέρχεται κατά τα προεκτεθέντα, στα 4.503.144,57 ευρώ, είναι δηλαδή ανώτερο του προβλεπόμενου στον νόμο ορίου των 40.000 ευρώ. Ως λόγος αναιρέσεως προβάλλεται ότι κατ’ εσφαλμένη ερμηνεία και εφαρμογή των διατάξεων του άρθρου 75 παρ. 1 του Κ.Ε.Δ.Ε. σε συνδυασμό με το άρθρο 2 παρ. 2, 5 και 6 του ιδίου Κώδικα και τις διατάξεις της Κ.Υ.Α. 907/052/2.7.2003 έγινε δεκτό από το δευτεροβάθμιο δικαστήριο ότι ταμειακή βεβαίωση ποσού, επιστρεπτέου με απόφαση δημοσιονομικής διόρθωσης, εκδοθείσα πριν από την παρέλευση της προβλεπόμενης στο άρθρο 5 παρ. 1 περ. ΙΙ της ως άνω Κ.Υ.Α. μηνιαίας προθεσμίας, μπορεί να προσβληθεί με ανακοπή και να ακυρωθεί για τον λόγο αυτό, χωρίς να απαιτείται επίκληση και περαιτέρω απόδειξη βλάβης του οφειλέτη από τη μη τήρηση της μηνιαίας προθεσμίας. Σύμφωνα με το αναιρεσείον, η ακύρωση για τον ως άνω λόγο της ταμειακής βεβαιώσεως δύναται να ζητηθεί με ανακοπή, μόνον υπό τις προϋποθέσεις του άρθρου 75 παρ. 1 του Κ.Ε.Δ.Ε., μόνον δηλαδή εφόσον ο οφειλέτης του Δημοσίου επικαλείται και αποδεικνύει ότι υπέστη βλάβη από το γεγονός της διενέργειας της ταμειακής βεβαιώσεως πριν από την παρέλευση της μηνιαίας προθεσμίας από την κοινοποίηση σ’ αυτόν της δημοσιονομικής διορθώσεως. Με το εισαγωγικό δικόγραφο προβάλλεται ότι η υπό κρίση αίτηση είναι από της ως άνω απόψεως του ν. 3900 παραδεκτή, δεδομένου ότι “... επί του ζητήματος που τέθηκε και κρίθηκε από την αναιρεσιβαλλόμενη, δηλ. το εάν στην περίπτωση ταμειακής βεβαίωσης επιστρεπτέου ποσού, κατ’ εφαρμογή απόφασης δημοσιονομικής διόρθωσης σύμφωνα με τις διατάξεις της 907/052/ 2.7.2003 κ.υ.α., που έλαβε χώρα πριν από την παρέλευση της, προβλεπόμενης στο άρθρο 5 παρ. 1 περ. ΙΙ της πιο πάνω κ.υ.α., μηνιαίας προθεσμίας για την εκούσια επιστροφή του ποσού από τον οφειλέτη, νομίμως ζητείται η ακύρωση για το λόγο αυτό της ταμειακής βεβαίωσης, χωρίς να απαιτείται η επίκληση και περαιτέρω απόδειξη βλάβης του οφειλέτη από τη μη τήρηση της μηνιαίας προθεσμίας, όπως προβλέπει η διάταξη του άρθρου 75 παρ. 1 του Κ.Ε.Δ.Ε., δεν υπάρχει νομολογία του Δικαστηρίου [...] [του Συμβουλίου της Επικρατείας]. ... Η [δε] 4672/2014 απόφαση του Δικαστηρίου [...] [του Συμβουλίου της Επικρατείας], η οποία μνημονεύεται από την αναιρεσιβαλλόμενη, δεν αφορά το συγκεκριμένο επίμαχο ζήτημα αλλά περίπτωση άλλης «πρόωρης» πράξης της διαδικασίας της αναγκαστικής εκτέλεσης (περίληψης κατακυρωτικής έκθεσης), καθ’ ερμηνεία και εφαρμογή του άρθρου 75 παρ. 1 Κ.Ε.Δ.Ε. σε συνδυασμό με άλλες διατάξεις”. Ο εν λόγω ισχυρισμός του αναιρεσείοντος Ελληνικού Δημοσίου είναι βάσιμος, διότι, πράγματι, δεν υπάρχει νομολογία του Συμβουλίου της Επικρατείας επί του ως άνω κρίσιμου για την επίλυση της διαφοράς νομικού ζητήματος. Συνεπώς, είναι από της εξεταζόμενης απόψεως παραδεκτός ο πιο πάνω λόγος αναιρέσεως, η δε κρινόμενη αίτηση, η οποία και κατά τα λοιπά ασκείται παραδεκτώς, πρέπει να εξετασθεί περαιτέρω.

8. Επειδή, από τον συνδυασμό των εφαρμοστέων ως άνω (σκέψη 2) διατάξεων των άρθρων 3 παρ. 1 εδ. στ΄ και 5 παρ. 1 περ. Ι και ΙΙ, της Κ.Υ.Α. 907/052/2.7.2003 και του άρθρου 75 παρ. 1 του Κ.Ε.Δ.Ε. συνάγεται ότι, επί εκδόσεως πράξεως ταμειακής βεβαιώσεως πριν από την παρέλευση της προβλεπόμενης στον νόμο μηνιαίας προθεσμίας από την κοινοποίηση στον υπόχρεο της αποφάσεως δημοσιονομικής διορθώσεως, ακυρότητα της βεβαιώσεως για τον λόγο αυτό μπορεί να προταθεί με ανακοπή μόνον - του νόμου μη διακρίνοντος - εφόσον συντρέχουν, όπως για κάθε, κατ’ αρχήν, ακυρότητα πράξεως εκτελέσεως, οι προϋποθέσεις της παραγράφου 1 του άρθρου 75 του Κ.Ε.Δ.Ε., μόνον δηλαδή εάν ο υπόχρεος επικαλεσθεί και αποδείξει ότι υπέστη βλάβη από το γεγονός της εκδόσεως της ταμειακής βεβαιώσεως πριν από την παρέλευση της μηνιαίας προθεσμίας, η οποία (βλάβη) δεν δύναται να επανορθωθεί άλλως παρά μόνον με την ακύρωση της εν λόγω πράξεως (πρβλ. ΣτΕ 2490/2008, 3092/2007, 3214/1999 επτ., 2794/1999). Συνεπώς, έσφαλε το διοικητικό εφετείο που έκρινε, κατά τα προεκτεθέντα, ότι δεν απαιτείτο εν προκειμένω η προβολή και απόδειξη ιδιαίτερης βλάβης, για τον λόγο δε αυτό, κατά τα βασίμως προβαλλόμενα με την κρινόμενη αίτηση, η προσβαλλόμενη απόφαση πρέπει να αναιρεθεί. Μειοψήφησαν ο Πρόεδρος του Τμήματος Ι. Γράβαρης, η Σύμβουλος Ε. Παπαδημητρίου και η Πάρεδρος Στ. Λαμπροπούλου, οι οποίοι διατύπωσαν την ακόλουθη γνώμη: Από τις προεκτεθείσες διατάξεις συνάγεται ότι η κατά την ως άνω Κ.Υ.Α. νόμιμη μηνιαία προθεσμία, παρεχόμενη στον οφειλέτη ως περιθώριο για να επιστρέψει αυτοβούλως το καταλογισθέν ποσό, καθιστά αντιστοίχως προστατευτέο το, κατά την εκτίμηση του ίδιου του νόμου, συμφέρον του (του οφειλέτη) να μην ξεκινήσει η αναγκαστική εκτέλεση πριν την παρέλευση της προθεσμίας αυτής. Ορίζεται δε προς τούτο ρητώς ότι, αφενός μεν στην απόφαση δημοσιονομικής διόρθωσης πρέπει να αναφέρεται, μεταξύ άλλων, προθεσμία ενός (1) μηνός από την ημερομηνία κοινοποίησης της απόφασης, στις περιπτώσεις που απαιτείται επιστροφή ποσού (ανωτ. άρθρ. 3 παρ. 1 περ. στ΄ της Κ.Υ.Α.), αφετέρου δε, ως διαδικαστική εγγύηση, ότι “η διαδικασία βεβαίωσης ολοκληρώνεται [ενν. μόνον] σε περίπτωση μη επιστροφής του χρηματικού ποσού εντός της ανωτέρω προθεσμίας” (ανωτ. άρθρ. 5 παρ. 1 περ. ΙΙ της Κ.Υ.Α.). Η δυνατότητα εξάντλησης της εν λόγω προθεσμίας, γνωστή, κατά τα ανωτέρω, στον οφειλέτη εκ του νόμου, παρέχει στον τελευταίο τις εγγυήσεις της ασφάλειας δικαίου, χορηγώντας του το χρονικό περιθώριο για την έγκαιρη καταβολή του επιστρεπτέου ποσού πριν την έναρξη της αναγκαστικής εκτελέσεως εις βάρος του (πρβλ. ΣτΕ 2080/2014 επτ.). Συνεπώς, η κατά παράβαση της ρητής αυτής ειδικής διατάξεως έκδοση πράξεως ταμειακής βεβαίωσης προτού παρέλθει η εν λόγω προθεσμία καθιστά καθ’ εαυτήν ακυρωτέα την πράξη, κατά την έννοια των ως άνω ειδικών διατάξεων, χωρίς να απαιτείται περαιτέρω και η απόδειξη βλάβης κατά τη γενική διάταξη του άρθρου 75 παρ. 1 του Κ.Ε.Δ.Ε., της οποίας η εφαρμογή, εν πάση περιπτώσει, άρχεται, κατ’ αρχήν, από της ως άνω ολοκληρώσεως της διαδικασίας βεβαιώσεως από της παρελεύσεως της ως άνω προβλεπόμενης μηνιαίας προθεσμίας. Δεν έσφαλε, επομένως, κατά την άποψη αυτή, η αναιρεσιβαλλόμενη απόφαση που έκρινε ακυρωτέα για τον πιο πάνω λόγο ανακοπής την επίδικη ταμειακή βεβαίωση, τα δε περί του αντιθέτου προβαλλόμενα με την κρινόμενη αίτηση θα έπρεπε ν’ απορριφθούν ως αβάσιμα, καθώς και η κρινόμενη αίτηση στο σύνολό της.

9. Επειδή, μετά την αναίρεση, κατά τα προεκτεθέντα, της προσβαλλόμενης απόφασης η υπόθεση, η οποία χρειάζεται διευκρίνιση ως προς το πραγματικό, πρέπει να παραπεμφθεί στο ίδιο δικαστήριο για νέα κρίση.

Δ ι ά τ α ύ τ α

Δέχεται την αίτηση.

Αναιρεί την απόφαση 192/2018 του Διοικητικού Εφετείου Αθηνών, στο οποίο και παραπέμπει την υπόθεση, σύμφωνα με το αιτιολογικό.

Επιβάλλει εις βάρος της αναιρεσείουσας τη δικαστική δαπάνη του Ελληνικού Δημοσίου η οποία ανέρχεται στο ποσό των εννιακοσίων είκοσι (920) ευρώ.

Η διάσκεψη έγινε στις 27 Μαΐου 2021

Ο Πρόεδρος του Στ΄ ΤμήματοςΗ Γραμματέας

και μετά την αποχώρησή της

Η Γραμματέας του Στ΄ Τμήματος

Ιωάννης Β. ΓράβαρηςΣταυρούλα Χάρου

και η απόφαση δημοσιεύθηκε σε δημόσια συνεδρίαση της 29ης Δεκεμβρίου 2023.

Ο Πρόεδρος του Στ´ ΤμήματοςΗ Γραμματέας

Ιωάννης Β. Γράβαρης Ευδοκία Κιλισμανή

./.
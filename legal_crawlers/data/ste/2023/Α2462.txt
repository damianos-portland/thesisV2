Α2462/2023
Γ' Τμήμα
Απόφαση
29/12/2023
Έφεση
Ε202/2022
Πενταμελής
ECLI:EL:COS:2023:1229A2462.22E202
******
******

Λ.Κ.(m)

Αριθμός 2462/2023

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Γ΄

Συνεδρίασε δημόσια στο ακροατήριό του στις 25 Μαΐου 2023, με την εξής σύνθεση: Αναστασία-Μαρία Παπαδημητρίου, Σύμβουλος της Επικρατείας, Προεδρεύουσα, σε αναπλήρωση του Προέδρου του Τμήματος και του αρχαιοτέρου της Συμβούλου, που είχαν κώλυμα, Αικατερίνη Ρωξάνα, Ελένη Γεωργούτσου, Σύμβουλοι, Τρισεύγενη Βαρουφάκη, Ελένη Κουλεντιανού, Πάρεδροι. Γραμματέας ο Νικόλαος Βασιλόπουλος.

Για να δικάσει την από 4 Ιανουαρίου 2022 έφεση:

του Κ.Φ., κατοίκου ..., ο οποίος παρέστη με τον δικηγόρο Ορφέα Φίλο (Α.Μ. 34803), που τον διόρισε με πληρεξούσιο,

κατά του Υπουργού Παιδείας και Θρησκευμάτων, ο οποίος παρέστη με τη Μαρία Παπίδα, Πάρεδρο του Νομικού Συμβουλίου του Κράτους, η οποία κατέθεσε δήλωση, σύμφωνα με το άρθρο 26 του 
ν. 4509/2017, περί μη εμφανίσεώς της,

και κατά της υπ’ αριθμ.1367/2021 αποφάσεως του Διοικητικού Εφετείου Αθηνών.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Ελένης Κουλεντιανού.

Κατόπιν το δικαστήριο άκουσε τον πληρεξούσιο του εκκαλούντος, ο οποίος ανέπτυξε και προφορικά τους προβαλλόμενους λόγους εφέσεως και ζήτησε να γίνει δεκτή η έφεση.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινόμενης έφεσης έχει καταβληθεί το νόμιμο παράβολο (ηλεκτρονικό παράβολο με κωδικό πληρωμής 44791 580695203080066/2022).

2. Επειδή, με την έφεση αυτή ζητείται η εξαφάνιση της 1367/2021 απόφασης του Διοικητικού Εφετείου Αθηνών, με την οποία απορρίφθηκε αίτηση ακυρώσεως του εκκαλούντος, καθηγητή πρώτης βαθμίδας στο Τμήμα Ιατρικής του Πανεπιστημίου Πατρών, κατά: α) της Φ.140.ΕΜΠ/ 5504/Ζ2/16.10.2017 απόφασης του Υπουργού Παιδείας, Έρευνας και Θρησκευμάτων, με την οποία ο εκκαλών τέθηκε σε αποχή από την άσκηση των καθηκόντων του ως Καθηγητή του ως άνω Πανεπιστημίου, μέχρι να εκδοθεί απόφαση του Πειθαρχικού Συμβουλίου μελών ΔΕΠ των Ανωτάτων Εκπαιδευτικών Ιδρυμάτων επί της πειθαρχικής δίωξης που είχε ασκηθεί εις βάρος του από τον Πρύτανη του εν λόγω Πανεπιστημίου, β) της 124/19.9.2017 ομόφωνης γνώμης της Συγκλήτου του Πανεπιστημίου Πατρών περί θέσης του εκκαλούντος σε αποχή από την άσκηση των καθηκόντων του και γ) του Φ.140ΕΜΠ/4378/Ζ2/26.9.2017 εγγράφου του καθ' ου Υπουργού, με το οποίο ο εκκαλών κλήθηκε να υποβάλει τις απόψεις του πριν από την έκδοση της ως άνω, υπό στοιχ. α΄ πράξης.

3. Επειδή, στο άρθρο 95 του Συντάγματος, όπως αναθεωρήθηκε με το από 6.4.2001 Ψήφισμα της Ζ΄ Αναθεωρητικής Βουλής, ορίζεται ότι: «1. Στην αρμοδιότητα του Συμβουλίου της Επικρατείας ανήκουν ιδίως: α) Η μετά από αίτηση ακύρωση των εκτελεστών πράξεων των διοικητικών αρχών για υπέρβαση εξουσίας ή για παράβαση νόμου β) … γ) … δ) … 2. … 3. Κατηγορίες υποθέσεων της ακυρωτικής αρμοδιότητας του Συμβουλίου της Επικρατείας μπορεί να υπάγονται με νόμο, ανάλογα με την φύση ή τη σπουδαιότητά τους, στα τακτικά διοικητικά δικαστήρια. Το Συμβούλιο της Επικρατείας δικάζει σε δεύτερο βαθμό, όπως νόμος ορίζει. 4. …». Με την τελευταία αυτή συνταγματική διάταξη κατοχυρώνεται η αρμοδιότητα του Συμβουλίου της Επικρατείας επί εφέσεων κατά αποφάσεων των διοικητικών δικαστηρίων, περαιτέρω, όμως, επιτρέπεται στον κοινό νομοθέτη, ενόψει μάλιστα και των ορισμών της επόμενης παραγράφου του ιδίου άρθρου, να σταθμίζει το γενικότερο συμφέρον της Δικαιοσύνης και, ενεργώντας με βάση αντικειμενικά και απρόσωπα κριτήρια, είτε να εξαιρεί από την υπαγωγή στο ένδικο μέσο της έφεσης τις ανέκκλητες αποφάσεις των τακτικών διοικητικών δικαστηρίων, που εκδίδονται επί ορισμένων κατηγοριών υποθέσεων, είτε να διαμορφώνει τις δικονομικές προϋποθέσεις άσκησης του ενδίκου αυτού μέσου κατά τρόπο που να συμβάλλει στην ταχύτερη και αποτελεσματικότερη δικαστική προστασία από το Συμβούλιο της Επικρατείας επί των σχετικών διαφορών (βλ. ΣτΕ 2096/2020, 362/2016, πρβλ. ΣτΕ 892/2015).

4. Επειδή, στο άρθρο 1 παρ. 1 του ν. 702/1977 (Α΄ 268), όπως αντικαταστάθηκε με το άρθρο 1 παρ. 1 του ν. 2944/2001 (Α΄ 222), ορίζεται ότι: «Στην αρμοδιότητα του τριμελούς διοικητικού εφετείου υπάγεται η εκδίκαση αιτήσεων ακυρώσεως ατομικών πράξεων διοικητικών αρχών που αφορούν: α) το διορισμό και την εν γένει υπηρεσιακή κατάσταση των λειτουργών και υπαλλήλων (πολιτικών, στρατιωτικών και δικαστικών) του Δημοσίου … και των λοιπών νομικών προσώπων δημοσίου δικαίου, β) ...», στη δε παρ. 2, όπως αντικαταστάθηκε με το άρθρο 47 παρ. 2 του ν. 3900/2010 (Α΄ 213), ότι: «Εξακολουθούν να υπάγονται στην κατά πρώτο και τελευταίο βαθμό αρμοδιότητα του Συμβουλίου της Επικρατείας οι αιτήσεις ακυρώσεως που αφορούν: α) … β) τον διορισμό και την παύση των καθηγητών πρώτης βαθμίδας της ανώτατης εκπαίδευσης (πανεπιστημιακού και τεχνολογικού τομέα), γ) … η) …». Περαιτέρω, στο άρθρο 5Α του ίδιου νόμου, όπως προστέθηκε με το άρθρο 3 του ν. 2944/2001 και αντικαταστάθηκε με το άρθρο 47 παρ. 3 του ν. 3900/2010, ορίζονται, μεταξύ άλλων, τα εξής: «Οι αποφάσεις των διοικητικών εφετείων που εκδίδονται επί των διαφορών των περιπτώσεων α΄ ... της παραγράφου 1 του άρθρου 1 του παρόντος νόμου δεν υπόκεινται σε έφεση. Εξαιρούνται και υπόκεινται σε έφεση οι διαφορές που αφορούν: α) το διορισμό με διαδικασία μη υποκείμενη στον έλεγχο του Α.Σ.Ε.Π., τη μετάταξη, την προαγωγή σε βαθμό που χαρακτηρίζεται ανώτατος από διάταξη νόμου και τη λύση της υπαλληλικής σχέσης των υπαλλήλων (πολιτικών και δικαστικών) του Δημοσίου, των Οργανισμών Τοπικής Αυτοδιοίκησης πρώτης και δεύτερης βαθμίδας και των λοιπών νομικών προσώπων δημοσίου δικαίου, β) … δ) το διορισμό και την παύση των αναπληρωτών καθηγητών, επίκουρων καθηγητών, λεκτόρων και καθηγητών, εφαρμογών της ανώτατης εκπαίδευσης, και ε) ...». Εξάλλου, στο άρθρο 58 παρ. 1 του π.δ. 18/1989 (Α΄ 8), όπως αυτό αρχικά συμπληρώθηκε με την παρ. 2 του άρθρου 12 του ν. 3900/2010 και, μεταγενέστερα, αντικαταστάθηκε με την παρ. 3 του άρθρου 15 του 
ν. 4446/2016 (Α΄ 240), ορίζονται τα εξής: «Η έφεση επιτρέπεται μόνο όταν προβάλλεται από τον διάδικο με συγκεκριμένους ισχυρισμούς, που περιέχονται στο σχετικό δικόγραφο, ότι δεν υπάρχει νομολογία του Συμβουλίου της Επικρατείας ή ότι υπάρχει αντίθεση της προσβαλλομένης αποφάσεως προς τη νομολογία του Συμβουλίου της Επικρατείας ή άλλου ανωτάτου δικαστηρίου είτε προς ανέκκλητη απόφαση διοικητικού δικαστηρίου ...».

5. Επειδή, η μεταφορά στα διοικητικά δικαστήρια κατηγοριών ακυρωτικών διαφορών, μεταξύ των οποίων οι διαφορές περί την υπηρεσιακή κατάσταση των δημοσίων λειτουργών και υπαλλήλων, ήταν επιτρεπτή με βάση την διάταξη της παραγράφου 3 του άρθρου 95 του Συντάγματος, όπως ίσχυε πριν από την αναθεώρηση του άρθρου αυτού με το από 6.4.2001 Ψήφισμα της Ζ΄ Αναθεωρητικής Βουλής, είχε δε θεσπιστεί ήδη με τις διατάξεις του άρθρου 29 παρ. 1 του ν. 2721/1999 (Α΄ 112), με το οποίο τροποποιήθηκε για πρώτη φορά το άρθρο 1 του ν. 702/ 1977. Μετά την θέση σε ισχύ του ως άνω αναθεωρηθέντος Συντάγματος (δηλαδή μετά την 6.4.2001), επιτρέπεται να εξαιρούνται από την έφεση ενώπιον του Συμβουλίου της Επικρατείας αποφάσεις των διοικητικών εφετείων επί των ως άνω ακυρωτικών διαφορών, εφόσον πάντως πρόκειται για κατηγορίες υποθέσεων ήσσονος σημασίας (βλ. ΣτΕ 2659/ 2008 Ολ., 3332/2013 7μ., 3014/2011), εξαίρεση η οποία έλαβε χώρα αρχικά με το άρθρο 3 του ν. 2944/2001, στη συνέχεια με το άρθρο 49 παρ. 6 του ν. 3659/2008 (Α΄ 77) και ακολούθως με το ως άνω άρθρο 47 παρ. 3 του ν. 3900/2010. Η ερμηνεία αυτή των αναφερθεισών διατάξεων, σύμφωνα με την οποία είναι ανέκκλητες οι αποφάσεις των διοικητικών εφετείων ακυρωτικής αρμοδιότητας για υποθέσεις ορισμένης κατηγορίας, εν προκειμένω δε των διαφορών εκείνων που αφορούν στην υπηρεσιακή κατάσταση των δημοσίων λειτουργών και υπαλλήλων, εφόσον δεν πρόκειται για κάποια από τις εξαιρέσεις που προβλέπονται στο άρθρο 5 Α του ν. 702/1977 (όπως ισχύει μετά την τροποποίησή του με το άρθρο 47 παρ. 3 του ν. 3900/2010), δεν προσκρούει στο άρθρο 20 παρ. 1 του Συντάγματος – που διασφαλίζει μεν την παροχή δικαστικής προστασίας, αλλά δεν καθιερώνει ένδικα μέσα κατά δικαστικών αποφάσεων, ούτε στην αρχή της ισότητας, που κατοχυρώνεται στο άρθρο 4 παρ. 1 του Συντάγματος. Και τούτο λαμβανομένου υπόψη ότι, κατά τα εκτεθέντα, ο κοινός νομοθέτης, ενεργώντας στο πλαίσιο των ρητών σχετικών διατάξεων του άρθρου 95 του Συντάγματος, όπως ισχύουν μετά την αναθεώρηση του Συντάγματος, οι οποίες επιτρέπουν να εξαιρεθούν από την έφεση ενώπιον του Συμβουλίου της Επικρατείας ορισμένες υποθέσεις ήσσονος σημασίας, προέβλεψε και οργάνωσε σύστημα ελέγχου των ακυρωτικών διοικητικών διαφορών, κατά τρόπο παρέχοντα πλήρη και αποτελεσματική δικαστική προστασία. Ειδικότερα, οι ως άνω ρυθμίσεις περί ανεκκλήτου των υποθέσεων αυτών είναι σύμφωνες με τις διατάξεις του άρθρου 95 παρ. 1 και 3 του Συντάγματος, όπως αναθεωρήθηκαν, οι οποίες επιτρέπουν να εξαιρεθούν από τον δευτεροβάθμιο έλεγχο του Συμβουλίου της Επικρατείας οι ήσσονος σημασίας ακυρωτικές αυτές διαφορές, εν όψει του σκοπού της απαλλαγής του Συμβουλίου της Επικρατείας, χάριν του γενικότερου συμφέροντος της Δικαιοσύνης, από τον φόρτο των ήσσονος σημασίας υπαλληλικών υποθέσεων (βλ. ΣτΕ Ολομ. 2659/2008, ΣτΕ 2096/2020, 1405/2018, 1077/2016 7μ., 3332/2013 7μ., 3014/2011). Για την ταυτότητα του νομικού λόγου, ο παραπάνω περιορισμός του εκκλητού των δικαστικών αποφάσεων δεν αντίκειται στις διατάξεις των άρθρων 6 και 13 της ΕΣΔΑ, εφόσον με τις διατάξεις αυτές δεν κατοχυρώνεται δεύτερος βαθμός δικαιοδοσίας (βλ. ΣτΕ Ολομ. 1619/2012, ΣτΕ 2096/2020, 1405/2018, 1077/2016 7μ., 3470/2007 κ.ά., ΕΔΔΑ αποφάσεις της 9.9.2014, Gajtani κατά Ελβετίας, 43730/07, σκ. 63, της 15.10.2009, Κ. Πετρόπουλος κατά Ελλάδας, 55484/07, σκ. 19, της 17.1.1970, Delcourt κατά Βελγίου, 2689/65, σκ. 25, κ.ά.).

6. Επειδή, ο ν. 249/1976 «Περί Πειθαρχικού Συμβουλίου Καθηγητών και Υφηγητών των Ανωτάτων Εκπαιδευτικών Ιδρυμάτων» (Α΄ 7), όπως ίσχυε κατά τον κρίσιμο χρόνο, ορίζει στο άρθρο 7 ότι: «1. Η πειθαρχική δίωξις ασκείται είτε υπό του Πρυτάνεως ή του επέχοντος θέσιν Πρυτάνεως ή υπό των νομίμων αυτών αναπληρωτών του Ανωτάτου Εκπαιδευτικού Ιδρύματος εις το οποίον ανήκει ο παραπεμπόμενος, είτε υπό του Υπουργού Εθνικής Παιδείας και Θρησκευμάτων διά του Πρυτάνεως ή του επέχοντος θέσιν Πρυτάνεως ή των νομίμων αυτών αναπληρωτών. 2. Ασκηθείσης της πειθαρχικής διώξεως δύναται ο Υπουργός Εθνικής Παιδείας και Θρησκευμάτων, μετά γνώμην της Συγκλήτου ή του επέχοντος θέσιν Συγκλήτου οργάνου, να αποφασίση όπως ο παραπεμπόμενος απέχη της ασκήσεως των καθηκόντων του μέχρι της εκδόσεως της πειθαρχικής αποφάσεως. Η περί αποχής από των καθηκόντων απόφασις κοινοποιείται εις τον παραπεμπόμενον διά του Πρυτάνεως ή του επέχοντος θέσιν Πρυτάνεως ή των νομίμων αυτών αναπληρωτών». Ομοίως, το π.δ. 160/2008 περί προτύπου γενικού εσωτερικού κανονισμού λειτουργίας των Α.Ε.Ι. (Α΄ 220) ορίζει στο άρθρο 26 παρ. 1 ότι: «[...] Αφού ασκηθεί πειθαρχική δίωξη, ο Υπουργός Εθνικής Παιδείας και Θρησκευμάτων, μετά γνώμη της Συγκλήτου..., μπορεί να αποφασίσει ότι ο παραπεμπόμενος οφείλει να απέχει από την άσκηση των καθηκόντων του μέχρι την έκδοση της πειθαρχικής απόφασης. ...».

7. Επειδή, στην προκειμένη περίπτωση, από τα στοιχεία του φακέλου και την εκκαλούμενη απόφαση προκύπτουν τα εξής: Με το 23946/22.12.2008 έγγραφο του Πρύτανη του Πανεπιστημίου Πατρών παραπέμφθηκε ο εκκαλών στο Πειθαρχικό Συμβούλιο μελών Δ.Ε.Π. των Α.Ε.Ι. για τα πειθαρχικά παραπτώματα της υπεξαγωγής εγγράφου και της απάδουσας προς την ιδιότητα του πανεπιστημιακού λειτουργού διαγωγής, λόγω της φερόμενης αφαίρεσης από πρόθεση της ζωής ασθενούς νοσηλευομένου υπό την επίβλεψή του, κατόπιν και του 177/2006 βουλεύματος του Συμβουλίου Εφετών Πατρών, με το οποίο ο εκκαλών είχε παραπεμφθεί στο ακροατήριο του Μικτού Ορκωτού Δικαστηρίου Αγρινίου με τις κατηγορίες της ανθρωποκτονίας από πρόθεση και της υπεξαγωγής εγγράφου. Η Σύγκλητος του Πανεπιστημίου Πατρών, κατά τη συνεδρίασή της με αρ. 437/12.2.2009 γνωμοδότησε υπέρ της μη αποχής του εκκαλούντος από τα καθήκοντά του, η δε γνώμη της απεστάλη στο Υπουργείο Παιδείας στις 12.5.2009. Με την 12, 25, 26/2009 απόφαση του Μικτού Ορκωτού Δικαστηρίου Αγρινίου ο εκκαλών αθωώθηκε για τις πράξεις που του αποδόθηκαν. Κατά της απόφασης αυτής ο Αντιεισαγγελέας Εφετών Πατρών άσκησε έφεση ενώπιον του Μικτού Ορκωτού Εφετείου Πατρών. Με την 5/2012 απόφαση του Πειθαρχικού Συμβουλίου μελών Δ.Ε.Π. των Α.Ε.Ι. παύθηκε η πειθαρχική δίωξη του εκκαλούντος για το παράπτωμα της υπεξαγωγής εγγράφου και κλήθηκε αυτός σε απολογία για το παράπτωμα της απάδουσας προς την ιδιότητα του πανεπιστημιακού λειτουργού διαγωγής. Ακολούθως, με την 87, 88, 112, 113, 120, 135/2013 απόφαση του Μικτού Ορκωτού Εφετείου Πατρών ο εκκαλών κρίθηκε ένοχος για ανθρωποκτονία από πρόθεση και καταδικάστηκε σε κάθειρξη δέκα (10) ετών και σε αποστέρηση των πολιτικών του δικαιωμάτων επί τριετία. Κατά της απόφασης αυτής ο εκκαλών άσκησε την από 16.10.2014 αίτηση αναίρεσης, ενόσω δε αυτή εκκρεμούσε, συνήλθε στις 10.11.2014 το ανωτέρω Πειθαρχικό Συμβούλιο Μελών Δ.Ε.Π. των Α.Ε.Ι. και με την 9/2015 απόφασή του αποφάσισε να ανασταλεί η πειθαρχική διαδικασία μέχρι να εκδοθεί αμετάκλητη απόφαση επί της ποινικής δίκης. Με την 165/2017 απόφαση του Αρείου Πάγου αναιρέθηκε η 87, 88, 112, 113, 120, 135/2013 απόφαση του Μικτού Ορκωτού Εφετείου Πατρών και παραπέμφθηκε η υπόθεση για νέα εκδίκαση στο ίδιο δικαστήριο, με διαφορετική σύνθεση. Κατόπιν της δημοσίευσης της ανωτέρω αναιρετικής απόφασης, με την Φ.120.67/32/ 139755/Ζ2/23.8.2017 απόφαση του Υπουργού Παιδείας και Θρησκευμάτων αποφασίστηκε η «αυτοδίκαιη» λήξη της ισχύος προηγούμενης απόφασής του (Φ.120.67/3/70372/Β2/7.5.2014) περί «υποχρεωτικής» αποχής του εκκαλούντος από τα καθήκοντά του λόγω της προηγηθείσης 135/2013 καταδικαστικής απόφασης και η επάνοδος αυτού στην υπηρεσία. Στη συνέχεια, ο ως άνω Υπουργός, με το Φ.140ΕΜΠ/3955/Ζ2/23.8.2017 έγγραφό του προς τη Σύγκλητο του Πανεπιστημίου Πατρών, επικαλούμενος την παραπομπή του εκκαλούντος στο Πειθαρχικό Συμβούλιο Μελών Δ.Ε.Π. των Α.Ε.Ι. και τη διάταξη του άρθρου 7 παρ. 2 του ν. 249/1976, ζήτησε τη γνώμη της Συγκλήτου σχετικά με τη θέση αυτού σε δυνητική αποχή από τα καθήκοντα του, μνημονεύοντας στο ανωτέρω έγγραφο την 165/2017 αναιρετική απόφαση του Αρείου Πάγου καθώς και την ως άνω Φ.120.67/32/139755/ Ζ2/23.8.2017 απόφαση του ιδίου. Η Σύγκλητος του Πανεπιστημίου Πατρών, κατά την 124/19.9.2017 συνεδρίασή της, εξέφρασε θετική γνώμη για τη θέση του εκκαλούντος σε αποχή από την άσκηση των καθηκόντων του μέχρι να κριθεί οριστικά από το Πειθαρχικό Συμβούλιο των μελών Δ.Ε.Π. των Α.Ε.Ι. η πειθαρχική του υπόθεση. Κατόπιν τούτου, με την Φ.140.ΕΜΠ/5504/Ζ2/16.10.2017 απόφαση του εφεσίβλητου υπουργού, η οποία εκδόθηκε κατ’ εφαρμογή των άρθρων 7 παρ. 2 του ν. 249/1976 και 26 παρ. 1 του π.δ. 160/2008 και αφού λήφθηκαν υπόψη, μεταξύ άλλων, η ως άνω γνώμη της Συγκλήτου, το παραπεμπτήριο έγγραφο προς το πειθαρχικό συμβούλιο, το από 9.10.2017 υπόμνημα του εκκαλούντος, κατόπιν της Φ.140ΕΜΠ/ 4378/Ζ2/26.9.2017 κλήσης του σε ακρόαση και, κατά τα αναφερόμενα στην εν λόγω απόφαση, «η βαρύτητα της πράξης για την οποία διώκεται ποινικά και πειθαρχικά η οποία θίγει το κύρος και την αξιοπρέπεια του λειτουργήματος του μέλους ΔΕΠ, που πρέπει να τυγχάνει άξιος την εμπιστοσύνης και της εκτίμησης των πολιτών, εφόσον στο πρόσωπο του αντικατοπτρίζεται το σύνολο της εκπαιδευτικής κοινότητας και του Δημοσίου εν γένει και η συνεπακόλουθη ανάγκη άμεσης απομάκρυνσης από την υπηρεσία για λόγους δημοσίου συμφέροντος, προς διασφάλιση της εύρυθμης λειτουργίας και του κύρους του Πανεπιστημίου Πατρών», ο εκκαλών τέθηκε σε καθεστώς αποχής από την άσκηση των καθηκόντων που απορρέουν από τη θέση του ως Καθηγητή πρώτης βαθμίδας του Τμήματος Ιατρικής του εν λόγω Πανεπιστημίου και ειδικότερα από κάθε διδακτική και ερευνητική δραστηριότητα, καθώς επίσης και από συμμετοχή σε πανεπιστημιακά όργανα και επιτροπές επιλογής και εξέλιξης καθηγητών, μέχρι να εκδοθεί απόφαση του Πειθαρχικού Συμβουλίου μελών Δ.Ε.Π. των Α.Ε.Ι. Κατά της απόφασης αυτής, καθώς επίσης και κατά της 124/19.9.2017 γνώμης της Συγκλήτου του Πανεπιστημίου Πατρών και του Φ.140ΕΜΠ/4378/Ζ2/ 26.9.2017 εγγράφου του εφεσίβλητου Υπουργού, ο εκκαλών άσκησε αίτηση ακυρώσεως ενώπιον του Διοικητικού Εφετείου Αθηνών, η οποία απορρίφθηκε με την εκκαλούμενη απόφαση.

8. Επειδή, η εκκαλούμενη απόφαση εκδόθηκε επί διαφοράς σχετικής με τη θέση σε αποχή από την άσκηση των καθηκόντων του Καθηγητή πρώτης βαθμίδας του Πανεπιστημίου Πατρών κατά τις διατάξεις του ν. 249/1976 και του π.δ. 160/2008, λόγω πειθαρχικής δίωξης, ήτοι επί διαφοράς αναγομένης στην υπηρεσιακή κατάσταση λειτουργού νομικού προσώπου δημοσίου δικαίου (Α.Ε.Ι.) και υπαγομένης, κατά το άρθρο 1 παρ. 1 περίπτ. α΄ του ν. 702/1977, στην ακυρωτική αρμοδιότητα του διοικητικού εφετείου, δοθέντος ότι ο νομοθέτης, με τη διάταξη της παρ. 2 του ν. 702/1977, όπως αντικαταστάθηκε με το άρθρο 47 παρ. 2 του ν. 3900/2010, επεφύλαξε υπέρ της αρμοδιότητας του Συμβουλίου της Επικρατείας μόνον τις διαφορές που αφορούν στον διορισμό και την παύση των καθηγητών α΄ βαθμίδας της ανώτατης εκπαίδευσης (βλ. ΣτΕ 592/2012, ΣτΕ σε συμβούλιο 1762/2014, 167/2011, πρβλ. ΣτΕ 2066/2020, 4641/2015 και, εξ αντιδιαστολής, ΣτΕ 2352/2020, 465/2018). Επί της διαφοράς δε αυτής ισχύει ο κανόνας του ανεκκλήτου του άρθρου 5Α του ν. 702/1977, καθώς δεν εμπίπτει σε κάποια από τις εξαιρέσεις των περιπτώσεων α΄ έως ε΄ του εν λόγω άρθρου 5Α του ανωτέρω νόμου (βλ. ΣτΕ σε συμβούλιο 239, 68/2022, 362/2017 κ.ά.), δεδομένου, άλλωστε, ότι η θέση σε αποχή του παραπεμπομένου από τα καθήκοντά του συνιστά διοικητικό μέτρο, η λήψη του οποίου έχει κυρίως ως σκοπό την εξασφάλιση της εύρυθμης λειτουργίας του Α.Ε.Ι., στο οποίο αυτός υπηρετεί (βλ. ΣτΕ 2352/2020, 1665/1995 7μ.) και δεν ισοδυναμεί, από πλευράς εννόμων αποτελεσμάτων, προς απόλυση. Επομένως, η εκκαλουμένη απόφαση είναι ανέκκλητη, σύμφωνα με τον καθιερούμενο γενικό κανόνα του ανωτέρω άρθρου 5Α του ν. 702/1977, οι διατάξεις του οποίου, κατά τα παγίως κριθέντα (βλ. ανωτ. σκ. 5), δεν αντίκεινται στα άρθρα 95 παρ. 3 και 20 παρ. 1 του Συντάγματος και το άρθρο 6 παρ. 1 της ΕΣΔΑ, είναι δε απορριπτέα ως αβάσιμα τα περί του αντιθέτου προβαλλόμενα με το κατατεθέν στις 29.5.2023, μετά τη συζήτηση της υπόθεσης και εντός της χορηγηθείσας από την Προεδρεύουσα Σύμβουλο προθεσμίας, υπόμνημα του εκκαλούντος. Με τα δεδομένα αυτά, η κρινόμενη έφεση, ως στρεφόμενη κατά απόφασης ανέκκλητης, ασκείται απαραδέκτως και πρέπει να απορριφθεί. (Τούτο δε, ανεξαρτήτως του ότι, επιπλέον, δεν προβάλλεται με αυτήν παραδεκτός ισχυρισμός κατά το άρθρο 58 παρ. 1 του π.δ. 18/1989).

Δ ι ά τ α ύ τ α

Απορρίπτει την έφεση.

Διατάσσει την κατάπτωση του παραβόλου.

Επιβάλλει στον εκκαλούντα τη δικαστική δαπάνη του Δημοσίου, που ανέρχεται σε τετρακόσια εξήντα (460) ευρώ.

Η διάσκεψη έγινε στην Αθήνα στις 30 Μαΐου 2023

Η Προεδρεύουσα ΣύμβουλοςΟ Γραμματέας

Αναστασία-Μαρία ΠαπαδημητρίουΝικόλαος Βασιλόπουλος

και η απόφαση δημοσιεύθηκε σε δημόσια συνεδρίαση της 29ης Δεκεμβρίου 2023.

Ο Πρόεδρος του Γ´ ΤμήματοςΗ Γραμματέας του Γ´ Τμήματος

Διομήδης ΚυριλλόπουλοςΚωνσταντίνα Γκιώκα

./.
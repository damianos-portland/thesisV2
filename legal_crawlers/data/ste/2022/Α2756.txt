Α2756/2022
Γ' Τμήμα
Απόφαση
29/12/2022
Αίτηση ακυρώσεως
Ε2402/2019
Πενταμελής
ECLI:EL:COS:2022:1229A2756.19E2402
******
******

Λ.Κ.(m)

Αριθμός 2756/2022

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Γ΄

Συνεδρίασε δημόσια στο ακροατήριό του στις 24 Νοεμβρίου 2022, με την εξής σύνθεση: Γεώργιος Τσιμέκας, Αντιπρόεδρος, Πρόεδρος του Γ΄ Τμήματος, Ιφιγένεια Αργυράκη, Σταυρούλα Κτιστάκη, Σύμβουλοι, Δημήτριος Βανδώρος, Ελευθέριος Μελισσαρίδης, Πάρεδροι. Γραμματέας ο Νικόλαος Βασιλόπουλος.

Για να δικάσει την από 12 Σεπτεμβρίου 2019 αίτηση:

της ανώνυμης τραπεζικής εταιρίας με την επωνυμία «ΤΡΑΠΕΖΑ ΠΕΙΡΑΙΩΣ Α.Ε.», που εδρεύει στην Αθήνα (Αμερικής 4), η οποία παρέστη με τον δικηγόρο Νικόλαο Παπαχρήστο (Α.Μ. 17178), που τον διόρισε με πληρεξούσιο και ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του,

κατά του Δικηγορικού Συλλόγου Αθηνών, που εδρεύει στην Αθήνα (Ακαδημίας 60), ο οποίος παρέστη με τη δικηγόρο Βασιλική Ζυγούρη (Α.Μ. 20025), που τη διόρισε με απόφαση του Διοικητικού Συμβουλίου του και η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της.

Με την αίτηση αυτή η αιτούσα τράπεζα επιδιώκει να ακυρωθεί η από 10.9.2019 απόφαση του Διοικητικού Συμβουλίου (ΔΣ) του Δικηγορικού Συλλόγου Αθηνών (ΔΣΑ) με την οποία αποφασίστηκε η αποχή των μελών του από 16.9.2019 έως και 30.9.2019 από τις δίκες στις οποίες ήταν διάδικος και κάθε άλλη σχετική πράξη ή παράλειψη της Διοικήσεως.

Η εκδίκαση άρχισε με την ανάγνωση της εκθέσεως του εισηγητή, Παρέδρου Δημητρίου Βανδώρου.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινόμενης αίτησης καταβλήθηκε το νόμιμο παράβολο (29470518495911040051/2019 ηλεκτρονικό γραμμάτιο παραβόλου).

2. Επειδή, με την αίτηση αυτή ζητείται η ακύρωση της από 10.9.2019 απόφασης του Διοικητικού Συμβουλίου (ΔΣ) του Δικηγορικού Συλλόγου Αθηνών (ΔΣΑ), με την οποία αποφασίστηκε η αποχή των μελών του Συλλόγου από ορισμένες δίκες, στις οποίες διάδικος είναι, μεταξύ άλλων, η αιτούσα τράπεζα, για το χρονικό διάστημα από 16 έως 30 Σεπτεμβρίου 2019.

3. Επειδή, η αποχή κηρύχθηκε, σύμφωνα με την προσβαλλόμενη πράξη, προκειμένου να αναγνωριστεί από την αιτούσα η αληθής νομική φύση της απασχόλησης των δικηγόρων του κλάδου διαχείρισης επισφαλών απαιτήσεων της Τράπεζας που αμείβονται με Τιμολόγιο Παροχής Υπηρεσιών (ΤΠΥ) ως έμμισθης εντολής πριν τη μεταφορά τους σε νέο επιχειρηματικό σχήμα διαχείρισης μη εξυπηρετούμενων δανείων με τη συμμετοχή σε αυτό της αιτούσας, της εταιρείας Intrum Hellas και, ενδεχομένως, της θυγατρικής της αιτούσας Ανώνυμης Εταιρείας Alternative Financial Services (AFS A.E.). Σύμφωνα με την προσβαλλόμενη πράξη: «… δεν έχει εισέτι ικανοποιηθεί το βασικό αίτημα για την αναγνώριση της αληθούς νομικής φύσης της σχέσης όλων των αμειβομένων με ΤΠΥ συναδέλφων που παρέχουν υπηρεσίες υπό πραγματικές συνθήκες, που συνάδουν πλήρως με αυτές της εμμίσθου εντολής με πάγια αντιμισθία, σύμφωνα με τις διατάξεις του Κώδικα περί Δικηγόρων, προ της απόσχισης του κλάδου επισφαλών απαιτήσεων της Τράπεζας. Τούτο έχει ως συνέπεια τη δημιουργία επισφαλούς καθεστώτος για τους συναδέλφους καθώς η Τράπεζα ζητεί να συνάψουν νέες συμβάσεις με τη νέα εταιρεία, μη συμβατές με τον Κώδικα Δικηγόρων και ασκείται ιδιαίτερη πίεση, με την απειλή διακοπής της συνεργασίας. Το ζήτημα αυτό ήταν ο βασικός λόγος της αποχής σύμφωνα με τις προηγούμενες αποφάσεις του Διοικητικού Συμβουλίου, αποτελεί δε, θέμα αρχής για το δικηγορικό σώμα».

4. Επειδή, στο άρθρο 32 παρ. 2 του π.δ. 18/1989 (Α΄ 8) ορίζεται ότι: «Καταργείται ομοίως η δίκη αν μετά την άσκηση της αίτησης ακυρώσεως και έως την πρώτη συζήτηση της υπόθεσης η προσβαλλόμενη πράξη έπαυσε να ισχύει, εκτός αν ο αιτών επικαλείται έννομο συμφέρον που δικαιολογεί τη συνέχιση της δίκης. …».

5. Επειδή, η προσβαλλόμενη απόφαση, η οποία είχε περιορισμένη χρονική ισχύ έως τις 30.9.2019, η οποία δεν παρατάθηκε, έπαυσε να ισχύει μετά την άσκηση της υπό κρίση αίτησης και πριν από τη συζήτηση της υπόθεσης. Ωστόσο, με το από 23.1.2020 υπόμνημά της η αιτούσα ισχυρίζεται ότι έχει ιδιαίτερο έννομο συμφέρον που δικαιολογεί τη συνέχιση της δίκης, διότι έχει τρωθεί η φήμη της, εξαιτίας της αμφισβήτησης από το ΔΣ του ΔΣΑ της εκ μέρους της τήρησης της νομιμότητας και της δεοντολογίας, αναφορικά με το νομικό καθεστώς των απασχολούμενων στον κλάδο διαχείρισης επισφαλών απαιτήσεων αυτής δικηγόρων που αμείβονταν με ΤΠΥ, βλάβη η οποία δύναται, κατά τους ισχυρισμούς της, να αποκατασταθεί μόνο με την ακύρωση της προσβαλλόμενης απόφασης.

6. Επειδή, η προσβαλλόμενη απόφαση είναι εκτελεστή διοικητική πράξη, διότι εκδόθηκε από νομικό πρόσωπο δημοσίου δικαίου, και έχει, καταρχήν, υποχρεωτικό χαρακτήρα για τους δικηγόρους τους οποίους αφορά. Ταυτόχρονα συνιστά νόμιμο μέσο δράσης του οικείου Δικηγορικού Συλλόγου (βλ. ΣτΕ 1466/2016 Ολομ. σκ. 10, 13) προς υπεράσπιση των επαγγελματικών συμφερόντων (ορισμένων) μελών του (βλ. ΣτΕ 2512/ 1997 Ολομ., σκ. 12). Στην απόφαση αυτή εκφράζονται οι ανωτέρω νομικές απόψεις του ΔΣΑ και περιγράφονται οι ενέργειες της Τράπεζας, όχι ως αιτιολογικό έρεισμα πράξης η οποία δεσμεύει την αιτούσα, αλλά εντασσόμενες στο πλαίσιο της εξυπηρέτησης του ανωτέρω σκοπού. Συνεπώς, από την έκφραση των απόψεων αυτών και την περιγραφή των ενεργειών της Τράπεζας, όπως διατυπώνονται, δεν δύναται να τρωθεί η φήμη της αιτούσας, διότι γίνονται αντιληπτές, ως προς το περιεχόμενο και τη διατύπωσή τους, εντός του πλαισίου της αντιπαράθεσης του ΔΣΑ με την αιτούσα για την προάσπιση των συμφερόντων ορισμένων μελών του. Συνεπώς, η αιτούσα δεν έχει έννομο συμφέρον προς συνέχιση της δίκης, η οποία, ως εκ τούτου, πρέπει να καταργηθεί.

7. Επειδή, επί κατάργησης δίκης για οποιοδήποτε λόγο αποδίδεται το παράβολο και δεν επιδικάζεται δικαστική δαπάνη (άρθρα 36 παρ. 4 και 39 παρ. 2 του π.δ. 18/1989).

Δ ι ά τ α ύ τ α

Καταργεί τη δίκη.

Διατάσσει την απόδοση του παραβόλου.

Η διάσκεψη έγινε στην Αθήνα στις 5 Δεκεμβρίου 2022 και η απόφαση δημοσιεύθηκε σε δημόσια συνεδρίαση της 29ης του ίδιου μήνα και έτους.

Ο Πρόεδρος του Γ΄ ΤμήματοςΟ Γραμματέας

Γεώργιος ΤσιμέκαςΝικόλαος Βασιλόπουλος

./.
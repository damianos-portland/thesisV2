Α2790/2022
Β' Τμήμα
Απόφαση
30/12/2022
Αίτηση αναιρέσεως
Ε1460/2017
Πενταμελής
ECLI:EL:COS:2022:1230A2790.17E1460
******
******

Ε.Τ.

Αριθμός 2790/2022

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Β΄

Συνεδρίασε δημόσια στο ακροατήριό του στις 19 Οκτωβρίου 2022, με την εξής σύνθεση: Κωνσταντίνος Κουσούλης, Αντιπρόεδρος, Προεδρεύων, σε αναπλήρωση του Προέδρου του Τμήματος, που είχε κώλυμα, Αγορίτσα Σδράκα, Κωνσταντία Λαζαράκη, Σύμβουλοι, Αγγελική Χαϊδά, Δημήτριος Ζιαμπάρας, Πάρεδροι. Γραμματέας η Αναστασία Ζυγουρίτσα, Γραμματέας του Β΄ Τμήματος.

Για να δικάσει την από 22 Μαρτίου 2017 αίτηση:

του Π. Κ. του Μ. κατοίκου Αυλίδος Χαλκίδας (...), ο οποίος δεν παρέστη,

κατά της Ανεξάρτητης Αρχής Δημοσίων Εσόδων, η οποία παρέστη με τον Δημήτριο Λιακόπουλο, Πάρεδρο του Νομικού Συμβουλίου του Κράτους, ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του.

Με την αίτηση αυτή ο αναιρεσείων επιδιώκει να αναιρεθεί η υπ’ αριθ. 1118/2016 απόφαση του Διοικητικού Εφετείου Πειραιώς.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Αγγελικής Χαϊδά.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, με την αίτηση αυτή, για την άσκηση της οποίας έχει καταβληθεί το νόμιμο παράβολο (βλ. το διπλότυπο είσπραξης τύπου Α΄, Σειρά Θ 1472461, α/α 3122/12.4.2017 της Δ.Ο.Υ. Δ΄ Αθηνών), ζητείται η αναίρεση της 1118/2016 αποφάσεως του Διοικητικού Εφετείου Πειραιώς, καθ’ ο μέρος απορρίφθηκε προσφυγή του αναιρεσείοντος κατά α) της 10004/27.11.2008 οριστικής πράξης προσδιορισμού φόρου προστιθέμενης αξίας (Φ.Π.Α.) του Προϊσταμένου Δ.Ο.Υ. Μοσχάτου, διαχειριστικής χρήσης 1993, καθώς και β) της 10005/27.11.2008 πράξης επιβολής προστίμου Φ.Π.Α. (άρθρο 47 παρ. 4 του ν. 1642/1986) και γ) της 10003/27.11.2008 πράξης επιβολής προστίμου (άρθρο 6 παρ. 1 του ν. 2523/1997) του ως άνω Προϊσταμένου, ομοίως για την ανωτέρω χρήση.

2. Επειδή, το δικόγραφο της κρινομένης αιτήσεως υπογράφεται από δικηγόρο ως πληρεξούσιο του αναιρεσείοντος. Κατά τη συζήτηση, όμως, της υποθέσεως στο ακροατήριο, ο αναιρεσείων δεν παρέστη με πληρεξούσιο δικηγόρο ούτε νομιμοποίησε τον υπογράφοντα με έναν από τους τρόπους που προβλέπονται στις διατάξεις των παρ. 1 και 2 του άρθρου 27 του π.δ. 18/1989 (Α΄ 8), όπως ισχύουν μετά την αντικατάστασή τους με την παρ. 2Α του άρθρου 4 του ν. 2479/1997 (Α΄ 67). Κατόπιν αυτών, η κρινόμενη αίτηση πρέπει να απορριφθεί ως απαράδεκτη, σύμφωνα με τις ως άνω διατάξεις.

Δ ι ά τ α ύ τ α

Απορρίπτει την κρινόμενη αίτηση.

Διατάσσει την κατάπτωση του παραβόλου.

Επιβάλλει σε βάρος του αναιρεσείοντος τη δικαστική δαπάνη του Ελληνικού Δημοσίου, η οποία ανέρχεται σε τετρακόσια εξήντα (460) ευρώ.

Η διάσκεψη έγινε στην Αθήνα στις 31 Οκτωβρίου 2022 και η απόφαση δημοσιεύθηκε σε δημόσια συνεδρίαση της 30ής Δεκεμβρίου του ίδιου έτους.

Ο Προεδρεύων ΑντιπρόεδροςΗ Γραμματέας του Β΄ Τμήματος

Κωνσταντίνος ΚουσούληςΑναστασία Ζυγουρίτσα

./.
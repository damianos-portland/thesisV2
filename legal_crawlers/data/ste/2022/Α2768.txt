Α2768/2022
Γ' Τμήμα
Απόφαση
29/12/2022
Αίτηση ακυρώσεως
Ε1922/2018
Πενταμελής
ECLI:EL:COS:2022:1229A2768.18E1922
******
******

Κ.Λ. (m)

Αριθμός 2768/2022

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Γ΄

Συνεδρίασε δημόσια στο ακροατήριό του στις 7 Απριλίου 2022, με την εξής σύνθεση: Γεώργιος Τσιμέκας, Αντιπρόεδρος, Προεδρεύων, σε αναπλήρωση της Προέδρου του Τμήματος, που είχε κώλυμα, Αικατερίνη Ρωξάνα, Ελένη Γεωργούτσου, Σύμβουλοι, Βασίλειος Γκέρτσος, Ελένη Κουλεντιανού, Πάρεδροι. Γραμματέας ο Νικόλαος Βασιλόπουλος.

Για να δικάσει την από 9 Ιουλίου 2018 προσφυγή-αίτηση ακυρώσεως:

του Ε.Β. του Α. κατοίκου Πολυγύρου Χαλκιδικής (...), ο οποίος παρέστη με τη δικηγόρο Ιωάννα Τζηρίτη (Α.Μ. 141 Δ.Σ. Χαλκιδικής), που τη διόρισε με πληρεξούσιο και η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της,

κατά του Υπουργού Κλιματικής Κρίσης και Πολιτικής Προστασίας, ο οποίος παρέστη με τον Παντελεήμονα Παπαδάκη, Πάρεδρο του Νομικού Συμβουλίου του Κράτους, ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του.

Με την προσφυγή-αίτηση αυτή ο προσφεύγων-αιτών επιδιώκει: α) να εξαφανισθεί η υπ’ αριθ. 2/3.5.2018 απόφαση (πρακτικό) του Δευτεροβάθμιου Ανακριτικού Συμβουλίου Υπαξιωματικών και Πυροσβεστών του Πυροσβεστικού Σώματος (ΠΣ), β) να ακυρωθεί η υπ’ αριθμ. 30648 Φ.Α. 12903/22.5.2018 απόφαση του Υπαρχηγού Υποστήριξης του Πυροσβεστικού Σώματος (...) και κάθε άλλη σχετική πράξη ή παράλειψη της Διοικήσεως.

Η εκδίκαση άρχισε με την ανάγνωση της εκθέσεως της εισηγήτριας, Συμβούλου Αικατερίνης Ρωξάνα.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, με το κρινόμενο ένδικο βοήθημα, για την άσκηση του οποίου έχει καταβληθεί το νόμιμο παράβολο, ζητείται παραδεκτώς η εξαφάνιση, άλλως η μεταρρύθμιση α) της 2/3.5.2018 αποφάσεως (πρακτικού) του Δευτεροβάθμιου Ανακριτικού Συμβουλίου Υπαξιωματικών και Πυροσβεστών του Πυροσβεστικού Σώματος, με την οποία επεβλήθη στον προσφεύγοντα αρχιπυροσβέστη η πειθαρχική ποινή της αποτάξεως, λόγω επιβολής δις, εντός δεκαετίας, της ποινής της αργίας δι’ απολύσεως και β) της 30648 Φ.Α. 12903/22.5.2018 απoφάσεως του Υπαρχηγού Υποστήριξης του Πυροσβεστικού Σώματος (Γ.., με την οποία ο προσφεύγων, σε εκτέλεση της ανωτέρω προσβαλλόμενης πειθαρχικής αποφάσεως, αποτάχθηκε από το Πυροσβεστικό Σώμα.

2. Επειδή, η υπόθεση εισάγεται προς ανασυζήτηση με την από 27.12.2021 πράξη του Προέδρου του Γ´ Τμήματος του Συμβουλίου της Επικρατείας, για τον λόγο ότι δεν κατέστη δυνατόν να περατωθεί η διάσκεψη μέχρι την αποχώρηση από την υπηρεσία λόγω παραιτήσεως του Αντιπροέδρου Παναγιώτη Ευστρατίου, προεδρεύοντος της συνθέσεως κατά την αρχική συνεδρίαση της 11.11.2021.

3. Επειδή, το κρινόμενο ένδικο, βοήθημα, κατά το μέρος που στρέφεται κατά της ανωτέρω αποφάσεως του Δευτεροβάθμιου Ανακριτικού Συμβουλίου Υπαξιωματικών και Πυροσβεστών του Πυροσβεστικού Σώματος, έχει τον χαρακτήρα προσφυγής ουσίας, καθόσον το Πυροσβεστικό Σώμα αποτελεί πολιτική διοικητική υπηρεσία του Κράτους και οι κατέχοντες σε αυτό οργανικές θέσεις είναι μόνιμοι υπάλληλοι, οι οποίοι απολαύουν της κατά το άρθρο 103 παρ. 4 του Συντάγματος προστασίας και είναι δυνατόν να απολυθούν μόνον κατόπιν αποφάσεως υπηρεσιακού συμβουλίου, η οποία υπόκειται σε προσφυγή ενώπιον του Συμβουλίου της Επικρατείας (βλ. ΣτΕ 2268/2020 σκ. 3, 1261/2020 σκ. 3, 2423/2018 σκ. 3, 773/2017 σκ. 3, 2856/2016 σκ. 4). Κατά το μέρος δε που το υπό κρίση ένδικο βοήθημα στρέφεται κατά της προμνησθείσας αποφάσεως του Υπαρχηγού Υποστήριξης του Πυροσβεστικού Σώματος, έχει χαρακτήρα αιτήσεως ακυρώσεως, η οποία υπάγεται, ως συναφής με την ως άνω προσφυγή, στην αρμοδιότητα του Συμβουλίου της Επικρατείας, σύμφωνα με το άρθρο 1 παρ. 2 περ. ζ΄ του ν. 702/1977 (Α΄ 268), όπως η παρ. αυτή αντικαταστάθηκε από το άρθρο 47 παρ. 2 του ν. 3900/2010 (Α΄ 213) (ΣτΕ 2423/2018 σκ. 3, 2856/2016 σκ. 4, 2041/2013 σκ. 3-4).

4. Επειδή, στην παρούσα δίκη νομίμως παρέστη ως παθητικώς νομιμοποιούμενος διάδικος ο Υπουργός Κλιματικής Αλλαγής και Πολιτικής Προστασίας, δεδομένου ότι με το άρθρο 1 παρ. 1 του π.δ. 70/2021 (Α΄ 161/9.9.2021) συνεστήθη το Υπουργείο Κλιματικής Κρίσης και Πολιτικής Προστασίας, στο οποίο μεταφέρθηκε, ως σύνολο αρμοδιοτήτων, θέσεων και προσωπικού, το Πυροσβεστικό Σώμα.

5. Επειδή, το άρθρο 1 του ν. 3511/2006 (Α΄ 258) όπως αντικαταστάθηκε με το άρθρο 63 του ν. 4249/2014 (Α΄ 73) ορίζει ότι: «1. Το Πυροσβεστικό Σώμα (ΠΣ.) είναι ιδιαίτερο Σώμα Ασφαλείας, υπάγεται στη Γενική Γραμματεία Πολιτικής Προστασίας του Υπουργείου Δημόσιας Τάξης και Προστασίας του Πολίτη...». Στο δε άρθρο 3 του ν. 3511/2006, όπως αντικαταστάθηκε με το άρθρο 65 του ν. 4249/2014, ορίζεται ότι: «1. Το Πυροσβεστικό Σώμα είναι ιδιαίτερο Σώμα Ασφαλείας, διέπεται από ειδικούς για αυτό οργανικούς νόμους και κανονισμούς και για την εκτέλεση της αποστολής του εφοδιάζεται με τα αναγκαία μέσα και εξοπλισμό. 2. Το προσωπικό του Πυροσβεστικού Σώματος διακρίνεται στις εξής κατηγορίες: α. Πυροσβεστικό Προσωπικό. β. Πυροσβέστες Πενταετούς Υποχρέωσης και γ. Πολιτικό Προσωπικό. Το πυροσβεστικό προσωπικό είναι μόνιμοι δημόσιοι υπάλληλοι, έχει ιδιαίτερη ιεραρχία και δικούς του κανόνες πειθαρχίας, εφοδιάζεται με ειδικό δελτίο ταυτότητας και φέρει στολή. Διέπεται από δικούς του οργανικούς νόμους και κανονισμούς και μόνο για όποια θέματα δεν ρυθμίζονται από αυτούς, εφαρμόζεται η νομοθεσία που ισχύει για τους πολιτικούς δημόσιους υπαλλήλους. ...». Περαιτέρω, στο άρθρο 9 του π.δ. 210/1992 «Κωδικοποίηση διατάξεων προεδρικών διαταγμάτων του Κανονισμού Εσωτερικής Υπηρεσίας του Πυροσβεστικού Σώματος» (Α΄ 99) ορίζεται ότι: «1. Οι υπάλληλοι του Πυροσβεστικού Σώματος, ως τακτικοί δημόσιοι πολιτικοί υπάλληλοι υπάγονται στις ειδικές διατάξεις του Σώματος και στις διατάξεις του παρόντος διατάγματος και εφαρμόζονται και σ’ αυτούς όλες οι διατάξεις που ισχύουν για τους τακτικούς δημόσιους υπαλλήλους, εφ’ όσον δεν καθορίζεται διαφορετικά στη νομοθεσία που ισχύει για το Πυροσβεστικό Σώμα. 2. Με τον γενικό όρο «υπάλληλοι του Πυροσβεστικού Σώματος» νοείται το πυροσβεστικό προσωπικό και το πολιτικό προσωπικό. … 3. Το πυροσβεστικό προσωπικό περιλαμβάνει τους αξιωματικούς, πυρονόμους, υπαξιωματικούς και πυροσβέστες. 4 ... 5. Οι Πυρονόμοι είναι ενδιάμεση βαθμίδα ανάμεσα στους αξιωματικούς και στους υπαξιωματικούς. Υπαξιωματικοί είναι οι Αρχιπυροσβέστες και οι Υπαρχιπυροσβέστες. 6 ...», στο άρθρο 63 του ίδιου π.δ. ότι: «1. Στο πυροσβεστικό προσωπικό επιβάλλονται οι ακόλουθες πειθαρχικές ποινές, που καταχωρούνται στα ατομικά τους έγγραφα: α) Παρατήρηση. β) Επίπληξη. γ) Πρόστιμο μέχρι ένα μηνιαίο βασικό μισθό του τιμωρουμένου. δ) Αργία με πρόσκαιρη παύση. ε) Αργία με απόλυση. στ) Απόταξη. 2. … 3. Οι αργίες και η απόταξη είναι ανώτερες πειθαρχικές ποινές. Τα παραπτώματα, η διαδικασία βεβαίωσής τους και η διαδικασία επιβολής των ποινών αυτών στο πυροσβεστικό προσωπικό, καθορίζονται στις διατάξεις των Ν.Δ. 343/69 και 935/71, όπως τροποποιήθηκαν μεταγενέστερα. …», στο άρθρο 72 ότι: «1 … 5. Για το πειθαρχικό παράπτωμα που διαπιστώνεται και καταλογίζεται η ποινή που πρέπει να επιβληθεί και η επιμέτρηση αυτής προσδιορίζονται: α. Από τη βαρύτητα του παραπτώματος και ιδιαίτερα την επίδραση που είχε αυτό στην εύρυθμη λειτουργία της Υπηρεσίας. β. Από το βαθμό, το χρόνο υπηρεσίας, το χαρακτήρα, την προηγούμενη διαγωγή και την επαγγελματική απόδοση του υπαλλήλου. γ. Από τις περιστάσεις κάτω από τις οποίες διαπράχθηκε και γενικά τις επικρατούσες συνθήκες κατά το χρόνο της τέλεσής του. δ. Από τη μορφή υπαιτιότητας (δόλος ή αμέλεια) και σε περίπτωση που διαπράχθηκε από αμέλεια, το βαθμό αυτής. ...» και στο άρθρο 75 ότι: «1. Για πειθαρχικό παράπτωμα που αποτελεί και ποινικό αδίκημα, η πειθαρχική δίωξη και η ποινική είναι αυτοτελείς και ανεξάρτητες μεταξύ τους. Η πειθαρχική δίωξη χωρεί άσχετα με το ποινικώς κολάσιμο ή μη του διωκόμενου πειθαρχικού παραπτώματος. Δύναται όμως αυτός που ασκεί την πειθαρχική εξουσία να αναστείλει τη δίωξη ή την τιμωρία του παραπτώματος, μέχρι την έκδοση της απόφασης του ποινικού δικαστηρίου, με την επιφύλαξη όμως των διατάξεων του άρθρου 66 του παρόντος διατάγματος, περί παραγραφής των πειθαρχικών παραπτωμάτων. Η απόφαση περί αναστολής δύναται να ανακληθεί οποτεδήποτε. 2. Πραγματικά γεγονότα των οποίων η ύπαρξη ή ανυπαρξία βεβαιώθηκαν με αμετάκλητη απόφαση ποινικού δικαστηρίου, λαμβάνονται υπόψη στην πειθαρχική δίκη όπως και στην ποινική, δεν κωλύεται όμως το πειθαρχικό όργανο να εκδώσει απόφαση διαφορετική από εκείνη του ποινικού δικαστηρίου.».

6. Επειδή, εξάλλου, στο ν.δ. 935/1971 «περί καταστάσεως εν γένει … των κατωτέρων οργάνων … του Πυροσβεστικού Σώματος» (Α΄ 149) ορίζονται, μεταξύ άλλων, τα ακόλουθα: στο άρθρο 3 «(Είδη καταστάσεων) 1. Αι καταστάσεις … είναι οι ακόλουθοι: α)…, γ) Η διαθεσιμότης, δ) Η αργία δι’ απολύσεως, ε) Η απόταξις … στ) Η απόλυσις. 2. Η θέσις … των κατωτέρων οργάνων … Πυροσβεστικού Σώματος εις νέαν κατάστασιν γίνεται δ` αποφάσεως του οικείου Αρχηγού. Η απόφασις κοινοποιείται εις τον ενδιαφερόμενον, επί αποδείξει υποβλητέα εις το Αρχηγείον εκάστου Σώματος. … Αι αποφάσεις περί αποτάξεως και απολύσεως δημοσιεύονται εις την Εφημερίδα της Κυβερνήσεως.», στο άρθρο 10 «(Αργία δι’ απολύσεως) 1. Η αργία δι’ απολύσεως είναι ανωτέρα πειθαρχική ποινή. Ο τιθέμενος εις την κατάστασιν ταύτην ουδεμίαν εκτελεί υπηρεσίαν από της επομένης της κοινοποιήσεως αυτώ της περί αποφάσεως του οικείου Αρχηγού. 2. Η διάρκεια της ποινής της αργίας δι’ απολύσεως δεν δύναται να είναι ελάσσων των δύο μηνών ουδέ μείζων των εξ.», στο άρθρο 11 «(Παραπτώματα επισύροντα ποινήν αργίας δι’ απολύσεως) 1. Οι εν ενεργεία, διαθεσιμότητι … παραπέμπονται εις Ανακριτικόν Συμβούλιον με το ερώτημα της επιβολής της ποινής της αργίας δι’ απολύσεως διά τους κάτωθι λόγους: α) Δι’ ασυμβίβαστον προς την ιδιότητά των διαγωγήν, ως και διά πάσαν πράξιν αντιβαίνουσαν εις το καθήκον και την αξιοπρέπειαν αυτών. β) Διά πάσαν παράβασιν του της υπηρεσίας καθήκοντος υπερβαίνουσαν τους όρους των μικροτέρων πειθαρχικών ποινών ... 2. Ο διατελών εις αργίαν δι’ απολύσεως και εξακολουθών να υποπίπτη εις παραπτώματα δικαιολογούντα την εκ νέου θέσιν του εις αργίαν δι’ απολύσεως παραπέμπεται υποχρεωτικώς ενώπιον του Ανακριτικού Συμβουλίου με το ερώτημα της αποτάξεως. 3. Η θέσις τινός εις αργίαν δι’ απολύσεως γίνεται κατόπιν αποφάσεως Ανακριτικού Συμβουλίου ενώπιον του οποίου παραπέμπτεται διά διαταγής του οικείου Αρχηγού κατά τα διά του παρόντος οριζόμενα. 4. ...», στο άρθρο 13 «(Απόταξις) 1. Η απόταξις είναι οριστική αποβολή εκ του Σώματος μη δυναμένου του αποταχθέντος εν ουδεμιά περιπτώσει να επανέλθει εις την ενέργειαν. 2. ...», στο άρθρο 14 «(Παραπτώματα επισύροντα την ποινήν της αποτάξεως) 1. … κατώτερον όργανον του Πυροσβεστικού Σώματος εις οιανδήποτε και αν τελή κατάστασιν … παραπέμπεται εις το Ανακριτικόν Συμβούλιον με το ερώτημα της επιβολής της ποινής της αποτάξεως, διά τους κάτωθι λόγους: α) …, στ) Λόγω επιβολής, εντός δεκαετίας, δις της ποινής της αργίας δι’ απολύσεως. … ι) Λόγω ροπής εις την χρήσιν οινοπνευματωδών ποτών ή ναρκωτικών. … 2. Η εις το ανακριτικόν συμβούλιον παραπομπή δια τας περιπτώσεις δ΄ έως ζ΄ και ι΄, ια΄ της προηγούμενης παραγράφου είναι υποχρεωτική. 3. Η απόταξις επιβάλλεται κατόπιν αποφάσεως του Ανακριτικού Συμβουλίου. Οι αποτασσόμενοι διαγράφονται της δυνάμεως του Σώματος μετά δεκαπενθημέρου από της δημοσιεύσεως της ανωτέρω αποφάσεως εις την Εφημερίδα της Κυβερνήσεως. ...», στο άρθρο 30 «(Προσφυγή) Προσφυγή κατά της αποφάσεως του Πρωτοβαθμίου Ανακριτικού Συμβουλίου ενώπιον του Δευτεροβαθμίου επιτρέπεται μόνον: α) Εις τον εγκαλούμενον, εάν το Συμβούλιον απεφάνθη υπέρ αποτάξεως ή αργίας δι’ απολύσεως. Εις τας περιπτώσεις ταύτας αντίγραφον της αποφάσεως κοινοποιείται εις αυτόν διαταγή του Αρχηγού, καθίσταται δε συγχρόνως εις τούτον γνωστόν ότι δύναται, εντός δέκα ημερών από της κοινοποιήσεως, να προσφύγη ενώπιον του Δευτεροβαθμίου ανακριτικού συμβουλίου, προς νέαν της υποθέσεως έρευναν. ...», στο άρθρο 37 «(Σχέσις πειθαρχικής προς ποινικήν δίκην) 1. Η ποινική δίωξις δεν κωλύει την πειθαρχικήν τοιαύτην. Ο ασκών όμως το πειθαρχικόν έλεγχον δύναται να αναστείλη την πειθαρχικήν δίωξιν μέχρις εκδικάσεως της ποινικής δίκης, εκτός εάν το παράπτωμα ενέχη εξαιρετικήν βαρύτατα επιβάλλουσαν την άμεσον άσκησιν του πειθαρχικού ελέγχου. 2. Πραγματικά γεγονότα ων η ύπαρξις ή ανυπαρξία διεπιστώθη δι’ αμετακλήτου αποφάσεως ποινικού Δικαστηρίου, λαμβάνονται υπ’ όψιν εν τη πειθαρχική δίκη ως εν τη ποινική, δεν κωλύεται όμως εντεύθεν το πειθαρχικόν όργανον να εκδώση απόφασιν διάφορον της ποινικής.», στο άρθρο 39 «(Επιβολή της ποινής) 1. Καταστάσης τελεσιδίκου της αποφάσεως του Ανακριτικού Συμβουλίου περί θέσεώς τινος εις απόταξιν ή αργίαν δι’ απολύσεως, εκδίδεται υπό του οικείου Αρχηγού εντός δεκαπενθημέρου η σχετική απόφασις. 2. Αι αποφάσεις των Ανακριτικών Συμβουλίων είναι υποχρεωτικαί διά τον Αρχηγόν. ...».

7. Επειδή, όπως έχει κριθεί, η διάταξη του άρθρου 14 παρ. 1 εδαφ. στ του ν.δ. 935/1971 καθιερώνει ως ειδική περίπτωση επιβολής της ποινής της αποτάξεως την επιβολή δύο φορές της ποινής της αργίας με απόλυση εντός δεκαετίας. Στην περίπτωση αυτή, όπου η επιβολή της ποινής της αποτάξεως δεν γίνεται λόγω διαπράξεως παραπτώματος, χρήζοντος διευκρινίσεως ως προς τα πραγματικά περιστατικά που το συνιστούν ή ως προς την υπαιτιότητα του διωκομένου οργάνου μπορεί και να παραλειφθεί τελείως η διεξαγωγή προηγουμένως ένορκης διοικητικής εξετάσεως, η δε περαιτέρω παραπομπή στο αρμόδιο Ανακριτικό Συμβούλιο του κατωτέρου οργάνου που έχει τιμωρηθεί δύο φορές με την ποινή της αργίας με απόλυση εντός δεκαετίας, είναι υποχρεωτική για τον Αρχηγό του Πυροσβεστικού Σώματος (άρθρο 14 παρ. 2 του ν.δ. 935/1971) και δεν καταλείπεται σε αυτόν στάδιο ουσιαστικής κρίσεως και εκτιμήσεως (όπως συμβαίνει στις περιπτώσεις, όπου η ποινή της αποτάξεως επιβάλλεται λόγω της διαπράξεως κάποιου πειθαρχικού παραπτώματος) περί του αν τα προκύπτοντα από τη δικογραφία ή την αναφορά, που του υπεβλήθησαν, περιστατικά συνιστούν ή όχι παράπτωμα, καθώς και περί του ποία πειθαρχική ποινή είναι αρμόζουσα (ΣτΕ 2489/1996). Το οικείο Ανακριτικό Συμβούλιο, επιλαμβανόμενο παραπομπής, για τον λόγο αυτόν, με το ερώτημα της αποτάξεως, προβαίνει σε νέα ουσιαστική εκτίμηση της όλης διαγωγής και επαρκείας και των εν γένει υπηρεσιακών στοιχείων του παραπεμφθέντος και μπορεί να επιβάλει ενδεχομένως την ποινή της αποτάξεως (πρβλ. ΣτΕ 2489/1996 σκ. 4, 1454/1993 σκ. 3, 2934/1978).

8. Επειδή, από τα στοιχεία του φακέλου προκύπτουν τα εξής: Στον προσφεύγοντα, αρχιπυροσβέστη μη παραγωγικής σχολής, είχε επιβληθεί με την 63136 Φ.Α.12903/23.10.2012 απόφαση του Αρχηγού του Πυροσβεστικού Σώματος, η οποία εκδόθηκε σε εκτέλεση της 5/26.9.2012 πειθαρχικής αποφάσεως (πρακτικού) του Δευτεροβάθμιου Ανακριτικού Συμβουλίου Υπαξιωματικών και Πυροσβεστών του Πυροσβεστικού Σώματος, η πειθαρχική ποινή της αργίας δι’ απολύσεως έξι μηνών, για απρεπή διαγωγή, βαρεία απρέπεια και ασέβεια, για βαρέα παραπτώματα περί την υπηρεσία, την πειθαρχία, για πράξεις καθαπτομένας της τιμής και της υπολήψεως αυτού και του Σώματος και για ροπή στη χρήση οινοπνευματωδών ποτών και ναρκωτικών. Ειδικότερα, με την ως άνω απόφαση του Αρχηγού του Πυροσβεστικού Σώματος κρίθηκε ότι ο προσφεύγων τέλεσε τα παραπτώματα των άρθρων 62 παρ. 1 εδάφια κγ (παράβαση νομοθεσίας περί ναρκωτικών) και λζ (έλλειψη υπηρεσιακής αγωγής και ευθύνης) του π.δ. 210/1992 και 14 παρ. 1 εδάφια α, β, γ και ι του ν.δ. 935/1971, καθώς «την 10.1.2011 και περί ώρα 16:00, ενώ ήταν σε διατεταγμένη υπηρεσία στην Π.Υ. Πολυγύρου, αφαίρεσε λαθραία από την αντλία καυσίμου του Κλιμακίου ποσότητα πετρελαίου, πραγματοποιώντας μερική πλήρωση του Ι.Χ.Ε. οχήματός του και παράλληλα από το συγκεντρωθέν υλικό του φακέλου της ένορκης διοικητικής εξέτασης προέκυψε ροπή στη χρήση οινοπνευματωδών ποτών και ναρκωτικών.». Εξάλλου, σύμφωνα με το 3008/12/977-μβ΄/9.3.2016 έγγραφο υποβολής δικογραφίας του Τμήματος Ασφαλείας Πολυγύρου προς τον Εισαγγελέα Πλημμελειοδικών Χαλκιδικής, στις 8.3.2016, ο προσφεύγων, ενώ βρισκόταν σε διατεταγμένη υπηρεσία 24ωρου, συνελήφθη για παράβαση του ν. 4139/ 2013 «περί εξαρτησιογόνων ουσιών». Για το περιστατικό αυτό ο προσφεύγων τέθηκε σε διαθεσιμότητα και ακολούθως διατάχθηκε η διενέργεια ένορκης διοικητικής εξέτασης, η οποία περατώθηκε με την υποβολή της από 17.6.2016 εκθέσεως, με την οποία προτάθηκε η παραπομπή του προσφεύγοντος με το ερώτημα της αποτάξεως. Ακολούθως, με την 9142 Φ.Α.12903/9.2.2017 απόφαση του Υπαρχηγού Υποστήριξης του Πυροσβεστικού Σώματος, ο προσφεύγων παραπέμφθηκε ενώπιον του Πρωτοβάθμιου Ανακριτικού Συμβουλίου Υπαξιωματικών και Πυροσβεστών με το ερώτημα της αποτάξεως, ποινή η οποία επεβλήθη σε βάρος του με το 1/22.3.2017 πρακτικό του Πρωτοβάθμιου Ανακριτικού Συμβουλίου. Κατά της αποφάσεως αυτής ο προσφεύγων άσκησε προσφυγή ενώπιον του Δευτεροβάθμιου Ανακριτικού Συμβουλίου, στο οποίο προσκόμισε και επικαλέστηκε το 1196/2016 βούλευμα του Συμβουλίου Πλημμελειοδικών Θεσσαλονίκης, δυνάμει του οποίου η υπόθεσή του τέθηκε στο αρχείο λόγω εξαλείψεως του αξιοποίνου και παύσεως της ποινικής διώξεως των αποδιδόμενων σε αυτόν πλημμελημάτων. Ειδικότερα, όπως αναφέρεται στο εν λόγω βούλευμα (σελ. 52-53), ο προσφεύγων «στις 8.3.2016 προμηθεύτηκε και κατείχε ναρκωτικά κατά την έννοια του νόμου (άρθρο 1 παρ. 1, 2 του ν. 4139/2013) … Ειδικότερα, στον προαναφερόμενο τόπο και χρόνο, έχοντας τη φυσική του εξουσίαση ώστε να μπορεί ανά πάσα στιγμή να διαπιστώνει την ύπαρξη και κατά τη βούλησή του να διαθέτει πραγματικά, προμηθεύτηκε και κατείχε μια (1) αυτοσχέδια συσκευασία που περιείχε ποσότητα ακατέργαστης κάνναβης βάρους (5,5) γραμμαρίων, την οποία και ακολούθως παρέδωσε, προ επικείμενης νομότυπης σωματικής του έρευνας των αστυνομικών του Τμήματος Ασφαλείας Πολυγύρου. Την ανωτέρω ποσότητα κάνναβης, που εξυπηρετούσε τις προσωπικές του ανάγκες, προμηθεύτηκε και κατείχε για δική του αποκλειστικά χρήση, χωρίς να έχει αποκτήσει την έξη της συγκεκριμένης ναρκωτικής ουσίας.». Κατόπιν τούτων, με το 1/22.6.2017 πρακτικό του Δευτεροβάθμιου Ανακριτικού Συμβουλίου Υπαξιωματικών και Πυροσβεστών του Πυροσβεστικού Σώματος έγινε δεκτή η προσφυγή και επεβλήθη στον προσφεύγοντα η πειθαρχική ποινή της αργίας δι’ απολύσεως έξι μηνών. Σε εκτέλεση της πειθαρχικής αυτής αποφάσεως εκδόθηκε η 47668 Φ.Α.12903/21.7.2017 απόφαση του Υπαρχηγού Υποστήριξης Πυροσβεστικού Σώματος. Κατά του ανωτέρω πρακτικού του Δευτεροβάθμιου Ανακριτικού Συμβουλίου και της αποφάσεως του Υπαρχηγού Υποστήριξης Πυροσβεστικού Σώματος, με την οποία επιβλήθηκε η εν λόγω ποινή, ο προσφεύγων άσκησε αίτηση ακυρώσεως ενώπιον του Συμβουλίου της Επικρατείας, η οποία με την 27/2018 απόφαση του Δικαστηρίου σε συμβούλιο, παραπέμφθηκε προς εκδίκαση στο Διοικητικό Εφετείο Αθηνών, λόγω αρμοδιότητας. Με την 2194/2020 απόφαση του Διοικητικού Εφετείου Αθηνών, η ως άνω αίτηση ακυρώσεως απερρίφθη λόγω έλλειψης νομιμοποίησης του υπογράφοντος το δικόγραφο δικηγόρου. Εν τω μεταξύ, μετά την επιβολή της δεύτερης πειθαρχικής ποινής της αργίας δι’ απολύσεως, ο προσφεύγων με την 47671 Φ.Α.12903/21.7.2017 απόφαση του Υπαρχηγού Υποστήριξης ΠΣ παραπέμφθηκε εκ νέου ενώπιον του Πρωτοβάθμιου Ανακριτικού Συμβουλίου Υπαξιωματικών και Πυροσβεστών του Πυροσβεστικού Σώματος με το ερώτημα της αποτάξεως, λόγω επιβολής σε αυτόν δις, εντός δεκαετίας, της ποινής της αργίας δι’ απολύσεως (δυνάμει των ανωτέρω αποφάσεων 63136 Φ.Α.12903/23.10.2012 και 47668 Φ.Α.12903/ 21.7.2017), σύμφωνα με τα οριζόμενα στο άρθρο 14 παρ. 1 εδ. στ΄ του ν.δ. 935/1971. Με το 10/14.9.2017 πρακτικό του Πρωτοβάθμιου Ανακριτικού Συμβουλίου επεβλήθη στον προσφεύγοντα η ποινή της αποτάξεως, κατά πλειοψηφία τριών εκ των πέντε μελών της συνθέσεως, λόγω επιβολής σε αυτόν δις, εντός δεκαετίας, της ποινής της αργίας δι’ απολύσεως. Κατά της αποφάσεως αυτής ο προσφεύγων άσκησε την από 27.9.2017 αναφορά - προσφυγή ενώπιον του Δευτεροβάθμιου Ανακριτικού Συμβουλίου, ενώπιον του οποίου κατέθεσε υπόμνημα, με το οποίο προέβαλε ότι η 1/22.6.2017 απόφαση του Δευτεροβάθμιου Ανακριτικού Συμβουλίου (με την οποία είχε επιβληθεί σε βάρος του για δεύτερη φορά η ποινή της αργίας δι’ απολύσεως) ήταν εσφαλμένη, καθώς το Δευτεροβάθμιο Συμβούλιο δεσμευόταν από το 1196/2016 αμετάκλητο απαλλακτικό βούλευμα του Συμβουλίου Πλημμελειοδικών Θεσσαλονίκης και, ως εκ τούτου, θα έπρεπε να τον απαλλάξει από κάθε κατηγορία. Με την πρώτη προσβαλλόμενη 2/3.5.2018 απόφασή του το Δευτεροβάθμιο Ανακριτικό Συμβούλιο Υπαξιωματικών και Πυροσβεστών του Πυροσβεστικού Σώματος, αφού εξέτασε τρεις μάρτυρες που προτάθηκαν από τον εγκαλούμενο προς υπεράσπισή του, καθώς και τον ίδιο τον προσφεύγοντα, έκανε μεν δεκτό ότι «δεν είναι σαφής η ροπή του εγκαλουμένου στη χρήση οινοπνευματωδών ποτών ή ναρκωτικών», ωστόσο, λόγω της επιβολής σε αυτόν δις, εντός δεκαετίας, της πειθαρχικής ποινής της αργίας δι’ απολύσεως, επέβαλε ομοφώνως σε βάρος του την πειθαρχική ποινή της αποτάξεως, κατά τα οριζόμενα στο άρθρο 14 παρ. 1 εδ. στ΄ του ν.δ. 935/1971 (Α΄ 149). Ακολούθως, σε εκτέλεση της ως άνω προσβαλλόμενης πειθαρχικής αποφάσεως, εκδόθηκε η δεύτερη προσβαλλόμενη 30648 Φ.Α. 12903/22.5.2018 απόφαση του Υπαρχηγού Υποστήριξης του Πυροσβεστικού Σώματος, με την οποία ο προσφεύγων αποτάχθηκε από το Πυροσβεστικό Σώμα.

9. Επειδή, με την προσφυγή του ο προσφεύγων προβάλλει ότι οι προσβαλλόμενες πράξεις είναι ακυρωτέες, καθώς δεν ελήφθη υπόψη το 1196/2016 απαλλακτικό βούλευμα του Συμβουλίου Πλημμελειοδικών Θεσσαλονίκης, το οποίο έκρινε αμετακλήτως επί της ποινικής κατηγορίας που στηριζόταν στα ίδια πραγματικά περιστατικά, για τα οποία κινήθηκε η πειθαρχική διαδικασία. Ειδικότερα, προβάλλεται ότι κατά την πάγια νομολογία του Συμβουλίου της Επικρατείας και του Ευρωπαϊκού Δικαστηρίου Δικαιωμάτων του Ανθρώπου, ο πειθαρχικός δικαστής δεσμεύεται από αμετάκλητη ποινική απόφαση ή αμετάκλητο απαλλακτικό βούλευμα ως προς την ύπαρξη ή μη των πραγματικών περιστατικών επί των οποίων θεμελιώνεται η πειθαρχική δίωξη. Κατά τους ισχυρισμούς του προσφεύγοντος, αν και ο ίδιος προσκόμισε και επικαλέστηκε ενώπιον του Δευτεροβάθμιου Ανακριτικού Συμβουλίου το ως άνω απαλλακτικό βούλευμα, στο οποίο ρητώς αναφέρεται ότι δεν είχε αποκτήσει την έξη της χρήσης της συγκεκριμένης ναρκωτικής ουσίας, το Συμβούλιο δεν το έλαβε υπόψη και με την 1/22.6.2017 απόφασή του, του επέβαλε την ποινή της αργίας δι’ απολύσεως. Εξάλλου, κατά τον προσφεύγοντα, το ως άνω βούλευμα δεν ελήφθη υπόψη ούτε από το Δευτεροβάθμιο Ανακριτικό Συμβούλιο και τον Υπαρχηγό του Πυροσβεστικού Σώματος κατά την έκδοση των προσβαλλόμενων αποφάσεων. Κατά τους ισχυρισμούς του, αφ’ ης στιγμής με το 2/2018 πρακτικό έγινε δεκτό ότι «δεν είναι σαφής η ροπή του εγκαλουμένου στη χρήση οινοπνευματωδών ποτών ή ναρκωτικών» και με δεδομένο ότι τα εξεταζόμενα πραγματικά περιστατικά συνίσταντο, τόσο στην πειθαρχική όσο και στην ποινική διαδικασία, στη διαπίστωση της ύπαρξης ροπής του ή μη στη χρήση ναρκωτικών ουσιών, όφειλε το Δευτεροβάθμιο Ανακριτικό Συμβούλιο, δεσμευόμενο από το ως άνω βούλευμα, να τον απαλλάξει από κάθε κατηγορία.

10. Επειδή, ο λόγος της προσφυγής, καθ’ ο μέρος δεν στρέφεται κατά των προσβαλλόμενων πράξεων αλλά αμφισβητεί τη νομιμότητα της 1/22.6.2017 αποφάσεως του Δευτεροβάθμιου Ανακριτικού Συμβουλίου, με την οποία είχε επιβληθεί στον προσφεύγοντα, για δεύτερη φορά εντός δεκαετίας, η ποινή της αργίας δι’ απολύσεως έξι μηνών, είναι απορριπτέος ως απαραδέκτως προβαλλόμενος (πρβ. ΣτΕ 654/2021, 1454/1993), ενώ, εξάλλου, η ως άνω απόφαση δεν μπορεί να θεωρηθεί παραδεκτώς συμπροσβαλλόμενη με την κρινόμενη προσφυγή (πρβ. ΣτΕ 654/2021 σκ. 6). Περαιτέρω, ο εξεταζόμενος λόγος, καθ’ ο μέρος πλήσσει τη νομιμότητα των προσβαλλόμενων πράξεων, πρέπει να απορριφθεί ως αβάσιμος, διότι, όπως προκύπτει από την προσβαλλόμενη πειθαρχική απόφαση, όπου ρητώς αναφέρεται ότι «δεν είναι σαφής η ροπή του εγκαλουμένου στη χρήση οινοπνευματωδών ποτών ή ναρκωτικών», το αρμόδιο πειθαρχικό όργανο έλαβε υπόψη και συνεκτίμησε κατά την κρίση του το 1196/2016 αμετάκλητο βούλευμα του Συμβουλίου Πλημμελειοδικών Θεσσαλονίκης, με το οποίο κρίθηκε ότι ο προσφεύγων στις 8.3.2016 τέλεσε τις πράξεις της προμήθειας και κατοχής ναρκωτικών ουσιών προς ιδία αποκλειστικώς χρήση, χωρίς να έχει αποκτήσει την έξη της χρήσης της συγκεκριμένης ουσίας, προέβη όμως σε ουσιαστική εκτίμηση της όλης διαγωγής και επάρκειας και των εν γένει υπηρεσιακών στοιχείων του παραπεμφθέντος και αφού έλαβε υπόψη και όλα τα στοιχεία της πειθαρχικής δικογραφίας, στήριξε την κρίση του στις διαφορετικές προϋποθέσεις που θέτουν οι ρυθμίσεις του πειθαρχικού δικαίου για την επιβολή της πειθαρχικής ποινής στον διωκόμενο πυροσβέστη, χωρίς να κωλύεται να εκδώσει απόφαση διαφορετική από την κρίση του βουλεύματος εκ μόνου του λόγου ότι αυτός κρίθηκε, κατά τα προεκτεθέντα, ατιμώρητος κατ’ εφαρμογή του άρθρου 8 παρ. 1 και 3 του ν. 4411/2016, όπως εσφαλμένα υπολαμβάνει ο προσφεύγων (πρβ. ΣτΕ 2423/2018, 2250/2013). 

11. Επειδή, περαιτέρω, το Συμβούλιο της Επικρατείας κατά την εκδίκαση της υπαλληλικής προσφυγής ερευνά εκ νέου την πειθαρχική υπόθεση κατά τον νόμο και την ουσία και προβαίνει σε ιδία διαπίστωση των πραγματικών περιστατικών και στην υπαγωγή τους στον προσήκοντα κανόνα δικαίου. Κατόπιν αξιολογήσεως του αποδεικτικού υλικού, το Δικαστήριο κρίνει, ειδικότερα, αν στοιχειοθετείται πειθαρχικό παράπτωμα και, σε καταφατική περίπτωση, αποφαίνεται για την προσήκουσα πειθαρχική ποινή, εκτιμώντας τις συνθήκες, υπό τις οποίες διαπράχθηκε το παράπτωμα και λαμβάνοντας υπόψη την εν γένει υπηρεσιακή εικόνα του υπαλλήλου καθ’ όλη τη σταδιοδρομία, καθώς και την οικογενειακή και οικονομική του κατάσταση (βλ. ενδ. ΣτΕ 2268/2020).

12. Επειδή, το Δικαστήριο, εξετάζοντας την υπόθεση κατά νόμο και ουσία και λαμβάνοντας υπόψη ότι: α) σύμφωνα με τα στοιχεία του φακέλου, ο προσφεύγων έχει τιμωρηθεί δύο φορές, εντός της αυτής δεκαετίας, με την ποινή της αργίας με απόλυση και β) η 1/22.6.2017 απόφαση του Δευτεροβάθμιου Ανακριτικού Συμβουλίου, με την οποία επεβλήθη για δεύτερη φορά σε βάρος του η ποινή της αργίας με απόλυση, έχει ήδη καταστεί αμετάκλητη, κατόπιν απορρίψεως της ασκηθείσας κατ’ αυτής αιτήσεως ακυρώσεως ως ανομιμοποίητης με την 2194/2020 απόφαση του Διοικητικού Εφετείου Αθηνών, κρίνει ότι συντρέχουν, εν προκειμένω, οι προϋποθέσεις εφαρμογής της διατάξεως του εδαφίου στ΄ της παρ. 1 του άρθρου 14 του ν.δ. 935/1971, στην οποία προβλέπεται ειδική περίπτωση αποτάξεως· ήταν συνεπώς υποχρεωτική για τον Αρχηγό του Πυροσβεστικού Σώματος η παραπομπή του προσφεύγοντος στο αρμόδιο ανακριτικό συμβούλιο (άρθρο 14 παρ. 2 του ν.δ. 935/1971), χωρίς να καταλείπεται σε αυτόν στάδιο ουσιαστικής κρίσεως και εκτιμήσεως περί του αν τα προκύπτοντα από την δικογραφία ή την αναφορά, που του υπεβλήθησαν, περιστατικά συνιστούν ή όχι παράπτωμα, καθώς και περί του ποία πειθαρχική ποινή είναι η αρμόζουσα (πρβλ. ΣτΕ 2489/1996). Πλην όμως αβασίμως προβάλλεται με το έγγραφο των απόψεων του Αρχηγείου του Πυροσβεστικού Σώματος προς το Δικαστήριο ότι το Δευτεροβάθμιο Ανακριτικό Συμβούλιο που εξέδωσε την προσβαλλόμενη απόφαση περί αποτάξεως ενήργησε κατά δεσμία αρμοδιότητα, καθόσον, όπως έχει κριθεί (ΣτΕ 2934/1978 επτ., 1454/1993, 2489/1996), το οικείο ανακριτικό συμβούλιο, στα πλαίσια του άρθρου 14 του ν.δ. 935/1971, «δύναται ενδεχομένως» να επιβάλει την ποινή της αποτάξεως, όχι με μόνη τη συνδρομή τυπικής προϋποθέσεως αλλά μετά από νέα ουσιαστική εκτίμηση της όλης διαγωγής και επάρκειας του κρινόμενου οργάνου και ουσιαστική εκτίμηση των εν γένει υπηρεσιακών του στοιχείων.

13. Επειδή, περαιτέρω, το Δικαστήριο λαμβάνει υπόψη το είδος και τη σοβαρότητα των πειθαρχικών παραπτωμάτων για τα οποία επεβλήθη στον προσφεύγοντα δύο φορές εντός δεκαετίας για το ίδιο βαρύ πειθαρχικό παράπτωμα η πειθαρχική ποινή της αργίας δι’ απολύσεως έξι μηνών, γεγονός που δύναται να επισύρει ποινή αποτάξεως κατά τις διατάξεις του εδαφίου στ´ της παρ. 1 του άρθρου 14 του ν.δ. 935/1971. Συνεκτιμά επίσης το 1196/2016 αμετάκλητο απαλλακτικό βούλευμα του Συμβουλίου Πλημμελειοδικών Θεσσαλονίκης, που υπό το εκτεθέν περιεχόμενό του, δεν είναι δεσμευτικό για τον πειθαρχικό δικαστή και, πάντως, αναφέρεται σε «έξη» και όχι σε «ροπή» ναρκωτικής ουσίας, καθώς και την ιδιότητα του προσφεύγοντος, ως υπαξιωματικού του Πυροσβεστικού Σώματος, λόγω της οποίας υπάγεται σε ειδικό σώμα ασφαλείας με ιδιαίτερη ιεραρχία και δικούς του κανόνες πειθαρχίας, αλλά και τη φύση των καθηκόντων του ως αρχιπυροσβέστη, τα οποία επιβάλλουν την παραμονή του σε διαρκή ετοιμότητα. Ενόψει αυτών, το Δικαστήριο κρίνει, μετά και από νέα ουσιαστική εκτίμηση της όλης διαγωγής και επάρκειας του προσφεύγοντος οργάνου και ουσιαστική εκτίμηση των εν γένει υπηρεσιακών του στοιχείων, ότι η επιβληθείσα με την προσβαλλόμενη προσφυγή απόφαση του Δευτεροβάθμιου Ανακριτικού Συμβουλίου πειθαρχική ποινή της αποτάξεως είναι η προσήκουσα (πρβ. ΣτΕ 2268/2020 σκ. 10, 1261/2020 σκ. 15, 2423/2018 σκ. 9), είναι δε αβάσιμα και απορριπτέα τα περί του αντιθέτου προβαλλόμενα με την υπό κρίση προσφυγή. Τούτο δε μετά από συνεκτίμηση και του βεβαρημένου πειθαρχικού μητρώου του προσφεύγοντος, ο οποίος κατά τη διάρκεια της υπηρεσίας του έχει τιμωρηθεί δέκα εννέα (19) συνολικά φορές με ποινές προστίμου (15) και επίπληξης (4), μεταξύ άλλων, επανειλλημένως, για παραμέληση καθήκοντος, για αδιάφορη εκτέλεση υπηρεσίας και για παράβαση υποχρεώσεων που απορρέουν από τους νόμους, τους κανονισμούς και τις διαταγές της υπηρεσίας. Αν και κατά τη γνώμη της Συμβούλου Αικ. Ρωξάνα, ενόψει του παρωχημένου χρόνου των ως άνω ποινών, της παραδοχής της προσβαλλομένης ότι «δεν είναι σαφής η ροπή του εγκαλουμένου στη χρήση οινοπνευματωδών ποτών ή ναρκωτικών» και της μεταβολής της οικογενειακής καταστάσεως του προσφεύγοντος με τη γέννηση τέκνου, η ποινή της αργίας δι’ απολύσεως έξι μηνών που επεβλήθη αρχικώς με την 1/22.6.2017 απόφαση του Δευτεροβάθμιου Ανακριτικού Συμβουλίου συνιστά επαρκή κύρωση για την προεκτεθείσα παραβατική συμπεριφορά, δοθέντος ότι η ένδικη ποινή της αποτάξεως δεν επεβλήθη λόγω διαπράξεως νέου πειθαρχικού παραπτώματος αλλά κατ’ εφαρμογή της διατάξεως του εδαφίου στ´ της παρ. 1 του άρθρου 14 του ν.δ. 935/1971.

14. Επειδή, κατ’ ακολουθίαν των ανωτέρω, νομίμως εκδόθηκε, σε εκτέλεση της προσβαλλόμενης πειθαρχικής αποφάσεως η προσβαλλόμενη με τη συνεκδικαζόμενη αίτηση ακυρώσεως απόφαση του Υπαρχηγού του Πυροσβεστικού Σώματος περί αποτάξεως του προσφεύγοντος από το Πυροσβεστικό Σώμα (ΣτΕ 2423/2018).

15. Επειδή, κατόπιν των ανωτέρω, πρέπει να απορριφθεί η προσφυγή και η συνεκδικαζόμενη αίτηση ακυρώσεως.

Δ ι ά τ α ύ τ α

Απορρίπτει την προσφυγή και την αίτηση ακυρώσεως.

Διατάσσει την κατάπτωση του παραβόλου.

Επιβάλλει στον προσφεύγοντα τη δικαστική δαπάνη του Δημοσίου, η οποία ανέρχεται σε τετρακόσια εξήντα (460) ευρώ.

Η διάσκεψη έγινε στην Αθήνα στις 9 Μαΐου 2022

Ο Προεδρεύων ΑντιπρόεδροςΟ Γραμματέας

Γεώργιος ΤσιμέκαςΝικόλαος Βασιλόπουλος

και η απόφαση δημοσιεύθηκε σε δημόσια συνεδρίαση της 29ης Δεκεμβρίου 2022.

Ο Πρόεδρος του Γ´ ΤμήματοςΟ Γραμματέας

Γεώργιος ΤσιμέκαςΝικόλαος Βασιλόπουλος

./.
Α2767/2022
Γ' Τμήμα
Απόφαση
29/12/2022
Αίτηση ακυρώσεως
Ε746/2021
Πενταμελής
ECLI:EL:COS:2022:1229A2767.21E746
******
******

Β.Κ.(m)

Αριθμός 2767/2022

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Γ΄

Συνεδρίασε δημόσια στο ακροατήριό του στις 24 Νοεμβρίου 2022, με την εξής σύνθεση: Γεώργιος Τσιμέκας, Αντιπρόεδρος, Πρόεδρος του Γ΄ Τμήματος, Σταυρούλα Κτιστάκη, Αικατερίνη Ρωξάνα, Σύμβουλοι, Βασίλειος Γκέρτσος, Ελένη Κουλεντιανού, Πάρεδροι. Γραμματέας ο Νικόλαος Βασιλόπουλος.

Για να δικάσει την από 2 Απριλίου 2021 αίτηση:

του Β.Κ. του Φ., κατοίκου Αγρινίου (...), ο οποίος δεν παρέστη, αλλά η δικηγόρος που υπογράφει την αίτηση νομιμοποιήθηκε με συμβολαιογραφικό πληρεξούσιο,

κατά των: 1. Υπουργού Υγείας, ο οποίος παρέστη με τη Δέσποινα Γάκη, Πάρεδρο του Νομικού Συμβουλίου του Κράτους, η οποία κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της και 2. Γενικού Νοσοκομείου Αιτωλοακαρνανίας – Νοσηλευτική Μονάδα Αγρινίου, το οποίο παρέστη με τον δικηγόρο Ανδρέα Μελέτη (Α.Μ. 24791), που τον διόρισε με απόφαση ο Διοικητής του και ο οποίος κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς του.

Με την αίτηση αυτή ο αιτών επιδιώκει να ακυρωθεί η υπ’ αριθμ. 1853/10.2.2021 απόφαση του Διοικητή του Γενικού Νοσοκομείου Αιτωλοακαρνανίας – Νοσηλευτική Μονάδα Αγρινίου και κάθε άλλη σχετική πράξη ή παράλειψη της Διοικήσεως.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Ελένης Κουλεντιανού.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

Σ κ έ φ θ η κ ε κ α τ ά τ ο ν Ν ό μ ο

1. Επειδή, με την κρινόμενη αίτηση ζητείται η ακύρωση της 1853/10.2.2021 απόφασης του Διοικητή του Ν.Π.Δ.Δ. με την επωνυμία «Γενικό Νοσοκομείο Αιτωλοακαρνανίας-Νοσηλευτική Μονάδα Αγρινίου», με την οποία προκηρύχθηκε, μεταξύ άλλων, μια θέση Διευθυντή Χειρουργικής στο ανωτέρω νοσοκομείο.

2. Επειδή, στο άρθρο 1 παρ. 1 του ν. 702/1977 (Α´ 268), όπως η παράγραφος αυτή αντικαταστάθηκε με την παράγραφο 1 του άρθρου 1 του ν. 2944/2001 (Α´ 222), ορίζεται ότι: «1. Στην αρμοδιότητα του τριμελούς διοικητικού εφετείου υπάγεται η εκδίκαση αιτήσεων ακυρώσεως ατομικών πράξεων διοικητικών αρχών, που αφορούν: α) το διορισμό και την εν γένει υπηρεσιακή κατάσταση των λειτουργών και υπαλλήλων (πολιτικών, στρατιωτικών και δικαστικών) του Δημοσίου, των οργανισμών τοπικής αυτοδιοίκησης πρώτης και δεύτερης βαθμίδας και των λοιπών νομικών προσώπων δημοσίου δικαίου, β) …» και στο άρθρο 3 παρ. 1 του ίδιου νόμου ορίζεται ότι: «Αρμόδιον κατά τόπον δια την εκδίκασιν των κατά τα ανωτέρω αιτήσεων ακυρώσεως είναι το διοικητικόν εφετείον, εις την περιφέρειαν του οποίου εδρεύει η εκδούσα την προσβαλλομένην πράξιν διοικητική αρχή».

3. Επειδή, στο άρθρο 34 του ν. 1968/1991 (Α´ 150) ορίζονται τα εξής: «1. Στις διοικητικές διαφορές ουσίας ή ακύρωσης αν το διοικητικό δικαστήριο κρίνει ότι στερείται αρμοδιότητας, επειδή η υπόθεση υπάγεται στην αρμοδιότητα άλλου διοικητικού δικαστηρίου ή του Συμβουλίου της Επικρατείας, παραπέμπει την υπόθεση στο δικαστήριο αυτό. Η απόφαση περί παραπομπής είναι υποχρεωτική για το δικαστήριο στο οποίο παραπέμφθηκε η υπόθεση εφ’ όσον τούτο είναι ισόβαθμο ή κατώτερο του παραπέμποντος. Το αυτό ισχύει και για το Συμβούλιο της Επικρατείας, όταν κρίνει ότι το ενώπιόν του εισαγόμενο ένδικο μέσο ανήκει στην αρμοδιότητα άλλου διοικητικού δικαστηρίου. Η απόφαση του Συμβουλίου της Επικρατείας είναι υποχρεωτική για το δικαστήριο στο οποίο γίνεται η παραπομπή. Στις ακυρωτικές υποθέσεις, για τις οποίες προβλέπει ειδικώς το άρθρο 1 του ν. 702/1977, το Συμβούλιο της Επικρατείας, εάν κρίνει ότι η υπόθεση είναι της αρμοδιότητας του διοικητικού εφετείου, μπορεί να παραπέμψει σε αυτό ή να κρατήσει την υπόθεση και να τη δικάσει κατ’ ουσίαν. 2. Όταν συντρέχει περίπτωση παραπομπής κατά την προηγούμενη παράγραφο, η κρίση περί της νομιμοποιήσεως ή παραστάσεως των διαδίκων ή των πληρεξουσίων, περί της καταβολής τελών και παραβόλου και γενικώς περί της εγκυρότητας του δικογράφου ή του παραδεκτού του ενδίκου μέσου ανήκει στο αρμόδιο δικαστήριο».

4. Επειδή, ο αιτών ασκεί την κρινόμενη αίτηση ως ιατρός χειρουργός με τον βαθμό του Διευθυντή, στον οποίο έχουν ανατεθεί καθήκοντα προσωρινού προϊσταμένου της Χειρουργικής Κλινικής του Γενικού Νοσοκομείου Αγρινίου, προβάλλει δε ότι παρανόμως και χωρίς να προκύπτει πραγματική ανάγκη προκηρύχθηκε η κενή θέση Γενικής Χειρουργικής στον βαθμό του Διευθυντή αντί να προκηρυχθεί, όπως προβλέπεται στον νόμο, στον εισαγωγικό βαθμό του Επιμελητή Β΄. Όπως προκύπτει από τα στοιχεία του φακέλου, μετά την άσκηση της κρινόμενης αίτησης στις 6.4.2021 ολοκληρώθηκε η σύνθετη διοικητική ενέργεια πλήρωσης της προκηρυχθείσας θέσης με την έκδοση της Γ4α/Γ.Π.οικ./33997/6.6.2022 πράξης της προϊσταμένης της Γενικής Διεύθυνσης Υπηρεσιών Υγείας του Υπουργείου Υγείας, με την οποία διορίσθηκε ο ιατρός Γ. Τ. στην εν λόγω θέση. Κατόπιν τούτου, η προσβαλλόμενη προκήρυξη, που φέρει κανονιστικό χαρακτήρα και, κατά συνέπεια, υπάγεται κατ' αρχήν στην αρμοδιότητα του Συμβουλίου της Επικρατείας, έχει εξαντλήσει το ρυθμιστικό της περιεχόμενο και δεν προσβάλλεται πλέον αυτοτελώς (πρβλ. ΣτΕ 540, 413-4/2022, 2488, 2231, 2109/2021, 2824, 422/2019 κ.ά.), ενώ ως συμπροσβαλλόμενη και εν τέλει μόνη παραδεκτώς προσβαλλόμενη με την κρινόμενη αίτηση πράξη πρέπει να θεωρηθεί η απόφαση διορισμού του ανωτέρω ιατρού στην επίμαχη θέση (πρβλ. ΣτΕ 2824, 422/2019, 2786/2013, 400/2007, 423/2005, ΣτΕ σε συμβούλιο 154, 181/2002). Λόγω δε του ότι οι διαφορές που αναφύονται σχετικά με τον διορισμό δημοσίων υπαλλήλων που δεν χαρακτηρίζονται από τον νόμο ως ανώτατοι εμπίπτουν, εφόσον προκαλούνται από ατομικές διοικητικές πράξεις, στην αρμοδιότητα του διοικητικού εφετείου, κατ’ άρθρο 1 παρ. 1 περ. α΄ του ν. 702/1977, αρμόδιο για την εκδίκαση της ένδικης αίτησης δικαστήριο, είναι, σύμφωνα με τις προπαρατεθείσες διατάξεις των άρθρων 1 παρ. 1 περ. α΄ και 3 παρ. 1 του ανωτέρω νόμου, το Διοικητικό Εφετείο Αθηνών (ως εκ της έδρας της Αρχής που εξέδωσε την κατά τα προεκτεθέντα μόνη παραδεκτώς προσβαλλόμενη πράξη), στο οποίο πρέπει να παραπεμφθεί η υπόθεση, δυνάμει του άρθρου 34 του ν. 1968/1991 (ΣτΕ 2824/2019, πρβλ. ΣτΕ 540, 413-4/2022, 2109, 794/2021 κ.ά.).

Δ ι ά τ α ύ τ α

Παραπέμπει την υπόθεση στο Διοικητικό Εφετείο Αθηνών.

Η διάσκεψη έγινε στην Αθήνα στις 21 Δεκεμβρίου 2022 και η απόφαση δημοσιεύθηκε σε δημόσια συνεδρίαση της 29 του ίδιου μήνα και έτους.

Ο Πρόεδρος του Γ´ ΤμήματοςΟ Γραμματέας

Γεώργιος ΤσιμέκαςΝικόλαος Βασιλόπουλος

./.
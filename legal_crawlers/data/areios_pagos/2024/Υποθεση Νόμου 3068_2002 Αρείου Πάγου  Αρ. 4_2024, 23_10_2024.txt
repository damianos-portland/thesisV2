Υποθεση Νόμου 3068/2002 Αρείου Πάγου  Αρ. 4/2024, 23/10/2024

Αριθμός απόφασης 4/2024
ΤΟ ΚΑΤΑ ΤΟ ΑΡΘΡΟ 2 ΤΟΥ Ν. 3068/2002 ΤΡΙΜΕΛΕΣ ΣΥΜΒΟΥΛΙΟ ΤΟΥ ΑΡΕΙΟΥ ΠΑΓΟΥ
Συγκροτήθηκε από τους: Ιωάννα Κλάπα-Χριστοδουλέα, Πρόεδρο του Αρείου Πάγου, Ελένη Μπερτσιά, Τριανταφύλλη Δρακοπούλου-εισηγήτρια, Αρεοπαγίτες.
Συνήλθε με την παρουσία και του γραμματέα Παναγιώτη Μπούκη στις 23 Οκτωβρίου 2023, ημέρα Δευτέρα και ώρα 11.00, στο μέγαρο του Αρείου Πάγου και στο γραφείο της Προέδρου του. Αφού έλαβε υπόψη: Α) την από 1.3.2022 αίτηση του Β. Ο. του Σ., κατοίκου ..., κατά του Νομικού Προσώπου Δημοσίου Δικαίου με την επωνυμία "Εθνικός Οργανισμός Παροχής Υπηρεσιών Υγείας" "Ε.Ο.Π.Υ.Υ.", που εδρεύει στο Μαρούσι Αττικής και εκπροσωπείται νόμιμα, που κατατέθηκε νόμιμα στη Γραμματεία του Αρείου Πάγου, με την οποία αυτός παραπονείται για τη μη συμμόρφωση του καθ' ου με την υπ' αριθμ. 247/2014 απόφαση του Μονομελούς Πρωτοδικείου Αθηνών, η οποία κατέστη αμετάκλητη με την 9/2018 απόφαση της Πλήρους Ολομέλειας του Αρείου Πάγου, και στην οποία εκθέτει αναλυτικώς τις απόψεις του, δεν κρίνεται αναγκαία η διά του πληρεξουσίου του δικηγόρου παράσταση ενώπιον του συμβουλίου (άρθρ. 2 παρ. 3 Π.Δ. 61/2004).
Β) Τα στοιχεία του φακέλου της και ειδικότερα τη με αρ. εισερχ. πρωτ. 16/11.9.2023 δήλωση του πληρεξουσίου δικηγόρου των αιτούντος, περί πλήρους συμμόρφωσης του καθ' ου με το διατακτικό της υπ' αριθμ. 247/2014 απόφασης του Μονομελούς Πρωτοδικείου Αθηνών.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Ο ν. 3068/2022 ορίζει στο άρθρο 1 εδ. α' και β' ότι "Το Δημόσιο, οι οργανισμοί τοπικής αυτοδιοίκησης και τα λοιπά νομικά πρόσωπα δημοσίου δικαίου έχουν υποχρέωση να συμμορφώνονται χωρίς καθυστέρηση προς τις δικαστικές αποφάσεις και να προβαίνουν σε όλες τις ενέργειες που επιβάλλονται για την εκπλήρωση της υποχρέωσης αυτής και για την εκτέλεση των αποφάσεων. Δικαστικές αποφάσεις κατά την έννοια του προηγούμενου εδαφίου είναι όλες οι αποφάσεις των διοικητικών, πολιτικών, ποινικών και ειδικών δικαστηρίων που παράγουν υποχρέωση συμμόρφωσης ή είναι εκτελεστές κατά τις οικείες δικονομικές διατάξεις και τους όρους που κάθε απόφαση τάσσει". Περαιτέρω, με τις διατάξεις των άρθρων 3 του ν. 3068/2002 και 3 του π.δ. 61/2004 προβλέπεται διαδικασία προσκλήσεως του Δημοσίου, των ΟΤΑ και των λοιπών Ν.Π.Δ.Δ. σε συμμόρφωση με δικαστική απόφαση και κύρωσης για τη μη συμμόρφωση. Στην προκειμένη περίπτωση, από τα έγγραφα του φακέλου προκύπτει ότι: ο αιτών Β. Ο. του Σ. με την από 1.3.2022 αίτησή του ζητεί να συμμορφωθεί το καθ' ου ΝΠΔΔ με την επωνυμία "Εθνικός Οργανισμός Παροχής Υπηρεσιών Υγείας" (Ε.Ο.Π.Υ.Υ.) με την υπ' αριθμ. 247/2014 απόφαση του μονομελούς Πρωτοδικείου Αθηνών, η οποία κατέστη αμετάκλητη με την υπ' αριθμ. 9/2018 απόφαση της Πλήρους Ολομέλειας του Αρείου Πάγου, και υποχρεώνει το ήδη καθ' ου να καταβάλει στον ήδη αιτούντα με το νόμιμο τόκο υπερημερίας 6% το ποσό των ογδόντα χιλιάδων τετρακοσίων εξήντα ευρώ (80.460 €). Το καθ' ου ΝΠΔΔ με το από 8.9.2023 έγγραφό του, σε τηλεμοιοτυπία, προς το Συμβούλιο τούτο, στο οποίο επισυνάπτονται πρακτικό της συνεδρίασης του Διοικητικού του Συμβουλίου της 6.10.2022, κατά την οποία ελήφθη η υπ' αριθ. 261/2022 απόφαση για εκτέλεση εκ μέρους του της ως άνω 247/2014 απόφασης, ως προς τον ήδη αιτούντα και αποδείξεις πληρωμής των επιδικασθέντων με αυτή ποσών στον τελευταίο, αναφέρει ότι συνεμορφώθη πλήρως προς την ανωτέρω απόφαση με την καταβολή εκ μέρους του προς τον ήδη αιτούντα ποσού 148.604,52 ευρώ. Η συμμόρφωση αυτή του καθ' ου βεβαιώνει ο πληρεξούσιος δικηγόρος του ήδη αιτούντος Δημήτριος - Ελευθέριος Τάγαρης με το από 11.9.2023 έγγραφό του, σε τηλεμοιοτυπία, προς το Συμβούλιο τούτο, στο οποίο αναφέρει ότι ο αιτών εξοφλήθηκε ολοσχερώς ως προς τα επιδικασθέντα με την ανωτέρω απόφαση ποσά και συνεπώς ο καθ' ου ΕΟΠΥΥ συνεμορφώθη πλήρως προς τα κριθέντα. Επομένως, προκύπτει η πλήρης συμμόρφωση του καθ' ου η αίτηση με την ανωτέρω απόφαση και πρέπει να απορριφθεί η κρινόμενη αίτηση, ως ουσιαστικά αβάσιμη.
ΓΙΑ ΤΟΥΣ ΛΟΓΟΥΣ ΑΥΤΟΥΣ
ΑΠΟΡΡΙΠΤΕΙ την από 01.03.2022 (με αρ. κατ. 5/01.03.2022) αίτηση του Β. Ο. του Σ., κατοίκου ....
Κρίθηκε και αποφασίστηκε στην Αθήνα στις 23 Οκτωβρίου 2023 και εκδόθηκε στην Αθήνα στις 4 Ιανουαρίου 2024.
Η ΠΡΟΕΔΡΟΣ Ο ΓΡΑΜΜΑΤΕΑΣ

Υποθεση Νόμου 3068/2002 Αρείου Πάγου  Αρ. 3/2024, 23/10/2024

Αριθμός απόφασης 3/2024 ΤΟ ΚΑΤΑ ΤΟ ΑΡΘΡΟ 2 ΤΟΥ Ν. 3068/2002 ΤΡΙΜΕΛΕΣ ΣΥΜΒΟΥΛΙΟ ΤΟΥ ΑΡΕΙΟΥ ΠΑΓΟΥ
Συγκροτήθηκε από τους: Ιωάννα Κλάπα-Χριστοδουλέα, Πρόεδρο του Αρείου Πάγου, Ελένη Μπερτσιά, Τριανταφύλλη Δρακοπούλου-εισηγήτρια, Αρεοπαγίτες.
Συνήλθε με την παρουσία και του γραμματέα Παναγιώτη Μπούκη στις 23 Οκτωβρίου 2023, ημέρα Δευτέρα και ώρα 11.00, στο μέγαρο του Αρείου Πάγου και στο γραφείο της Προέδρου του.
Αφού έλαβε υπόψη: Α) την από 20.8.2021 αίτηση των: 1) Δ. Φ. του Π., κατοίκου ..., 2) Α. Σ. του Σ., κατοίκου ..., 3) Γ. Ν. του Ι., 4) Σ. Β. του Φ., κατοίκων ... και 5) Κ. Ρ. του Ι., κατοίκου ..., κατά του Νομικού Προσώπου Δημοσίου Δικαίου με την επωνυμία "Οργανισμός Απασχολήσεως Εργατικού Δυναμικού" (Ο.Α.Ε.Δ.), που εδρεύει στην Αθήνα (Εθνικής Αντιστάσεως 8 - Τράχωνες Αλίμου) και εκπροσωπείται νόμιμα, που κατατέθηκε νόμιμα στη Γραμματεία του Αρείου Πάγου, με την οποία αυτοί παραπονούνται για τη μη συμμόρφωση του καθ' ου με την υπ' αριθμ. 381/2020 απόφαση του Μονομελούς Πρωτοδικείου Ιωαννίνων και στην οποία εκθέτουν αναλυτικώς τις απόψεις τους, ώστε να μην κρίνεται αναγκαία η διά πληρεξουσίου δικηγόρου παράσταση τους ενώπιον του συμβουλίου (άρθρ. 2 παρ. 3 Π.Δ. 61/2004).
Β. Τα στοιχεία του φακέλου της, και ειδικότερα: α) την παραπάνω απόφαση έχει ήδη καταστεί αμετάκλητη, εφόσον αυτή επιδόθηκε στις 9-9-2020 στο εναγόμενο, και ήδη καθ' ου η αίτηση, (βλ. την με αριθμό .../9-9-2020 έκθεση επίδοσης του δικαστικού επιμελητή της περιφέρειας του Εφετείου Αθηνών Ν. Σ.), που επικαλούνται και προσκομίζουν οι αιτούντες και, δεν έχει ασκηθεί κατ' αυτής της αποφάσεως ένδικο μέσο σύμφωνα με το 7901/11-8-2021 πιστοποιητικό για μη άσκηση ενδίκων μέσων της αρμόδιας γραμματέως του Πρωτοδικείου Ιωαννίνων, β) την από 20-5-2021 εξώδικη γνωστοποίηση των αιτούντων προς το καθ' ου καθώς και την .../20-5-2021 έκθεση επίδοσης του δικαστικού επιμελητή περιφέρειας του Εφετείου Αθηνών, Ν. Σ., γ) το 2/2022 πρακτικό του Συμβουλίου τούτου καθώς και την .../9-3-2022 έκθεση επίδοσης του Η. Σ., δικαστικού επιμελητή της περιφέρειας του Εφετείου Αθηνών, δ) το 10/2022 πρακτικό του Συμβουλίου τούτου, ε) τη με αρ. εισερχ. πρωτ. 13/31.5.2023 δήλωση του πληρεξουσίου δικηγόρου των αιτούντων, περί πλήρους συμμόρφωσης του καθ' ου με το διατακτικό της υπ' αριθμ. 381/2020 απόφασης του Μονομελούς Πρωτοδικείου Ιωαννίνων.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Ο ν. 3068/2022 ορίζει στο άρθρο 1 εδ. α' και β' ότι "Το Δημόσιο, οι οργανισμοί τοπικής αυτοδιοίκησης και τα λοιπά νομικά πρόσωπα δημοσίου δικαίου έχουν υποχρέωση να συμμορφώνονται χωρίς καθυστέρηση προς τις δικαστικές αποφάσεις και να προβαίνουν σε όλες τις ενέργειες που επιβάλλονται για την εκπλήρωση της υποχρέωσης αυτής και για την εκτέλεση των αποφάσεων. Δικαστικές αποφάσεις κατά την έννοια του προηγούμενου εδαφίου είναι όλες οι αποφάσεις των διοικητικών, πολιτικών, ποινικών και ειδικών δικαστηρίων που παράγουν υποχρέωση συμμόρφωσης ή είναι εκτελεστές κατά τις οικείες δικονομικές διατάξεις και τους όρους που κάθε απόφαση τάσσει". Περαιτέρω, με τις διατάξεις των άρθρων 3 του ν. 3068/2002 και 3 του π.δ. 61/2004 προβλέπεται διαδικασία προσκλήσεως του Δημοσίου, των ΟΤΑ και των λοιπών Ν.Π.Δ.Δ. σε συμμόρφωση με δικαστική απόφαση και κύρωσης για τη μη συμμόρφωση. Στην προκειμένη περίπτωση, από τα έγγραφα του φακέλου προκύπτει ότι: Οι αιτούντες με την από 20.8.2021 αίτησή τους ζητούν να συμμορφωθεί το καθ' ου ΝΠΔΔ με την επωνυμία "Οργανισμός Απασχολήσεως Εργατικού Δυναμικού" (Ο.Α.Ε.Δ.) με την υπ' αριθμ. 381/2020 αμετάκλητη απόφαση του Μονομελούς Πρωτοδικείου Ιωαννίνων, η οποία υποχρεώνει το ήδη καθ' ου να απασχολεί έκαστο των ήδη αιτούντων, σύμφωνα με την αναφερόμενη στο σκεπτικό της απόφασης σύμβαση εξαρτημένης εργασίας αορίστου χρόνου, στις ΕΠΑ.Σ. Μαθητείας του, στην πόλη των Ιωαννίνων, καταβάλλοντας τις νόμιμες αποδοχές του. Το καθ' ου ΝΠΔΔ με ενέργειές του πέτυχε την έκδοση της υπ' αριθμ. 10214/2023 απόφασης του Υπουργού Εργασίας και Κοινωνικών Υποθέσεων, που δημοσιεύτηκε στην Εφημερίδα της Κυβερνήσεως, τεύχος Β' 742/15.2.2023, με την οποία συστάθηκαν στη δημόσια Υπηρεσία Απασχόλησης (Δ.ΥΠ.Α.) πέντε προσωποπαγείς θέσεις προσωπικού Ιδιωτικού Δικαίου Αορίστου Χρόνου, στο πλαίσιο της εφαρμογής του άρθρου 104 του ν. 4764/2020 (Α' 256) σε συμμόρφωση με την ανωτέρω υπ' αριθμ. 381/2020 αμετάκλητη απόφαση του Μονομελούς Πρωτοδικείου Ιωαννίνων. Ο πληρεξούσιος δικηγόρος των αιτούντων Γεώργιος Τσαούσης, με την από 26.4.2023 επιστολή του προς το Συμβούλιο τούτο δηλώνει ότι με τη δημοσίευση του υπ' αριθμ. 742/15.2.2023 ΦΕΚ το καθ' ου έχει συμμορφωθεί πλήρως με την υπ' αριθμ. 381/2020 αμετάκλητη απόφαση του Μονομελούς Πρωτοδικείου Ιωαννίνων, καθόσον δημιουργήθηκαν για τους ήδη αιτούντες οι προσωποπαγείς θέσεις στη Δ.ΥΠ.Α. και συγκεκριμένα στην ΕΠΑ.Σ. Ιωαννίνων, κλήθηκαν από το νόμιμο εκπρόσωπο της Δ.ΥΠ.Α για να αναλάβουν άμεσα υπηρεσία και οι τέσσερις (4) αυτών έχουν ήδη αναλάβει υπηρεσία, ενώ ο 6ος (Δ. Φ.) ακόμη δεν έχει αναλάβει υπηρεσία λόγω προσωπικού του ζητήματος. Επομένως, προκύπτει η πλήρης συμμόρφωση του καθ' ου η αίτηση με την ανωτέρω απόφαση και πρέπει να απορριφθεί η κρινόμενη αίτηση, ως ουσιαστικά αβάσιμη.
ΓΙΑ ΤΟΥΣ ΛΟΓΟΥΣ ΑΥΤΟΥΣ
ΑΠΟΡΡΙΠΤΕΙ την από 20.8.2021 (με αρ. κατ. 8/10.9.2021) αίτηση των: 1) Δ. Φ. του Π., κατοίκου ..., 2) Α. Σ. του Σ., κατοίκου ..., 3) Γ. Ν. του Ι., κατοίκου ..., 4) Σ. Β. του Φ., κατοίκου ... και 5) Κ. Ρ. του Ι., κατοίκου ....
Κρίθηκε και αποφασίστηκε στην Αθήνα στις 23 Οκτωβρίου 2023 και εκδόθηκε στην Αθήνα στις 4 Ιανουαρίου 2024.
Η ΠΡΟΕΔΡΟΣ Ο ΓΡΑΜΜΑΤΕΑΣ

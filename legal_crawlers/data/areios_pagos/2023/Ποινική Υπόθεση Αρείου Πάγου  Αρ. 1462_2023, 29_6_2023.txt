Ποινική Υπόθεση Αρείου Πάγου  Αρ. 1462/2023, 29/6/2023

Αριθμός 1462/2023
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ζ' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Γεώργιο Χριστοδούλου, Αντιπρόεδρο του Αρείου Πάγου, Αικατερίνη Κρυσταλλίδου, Μαρία Βάρκα, Ελευθέριο Σισμανίδη-Εισηγητή και Σπυρίδωνα Κουτσοχρήστο, Αρεοπαγίτες.
Συνήλθε σε δημόσια συνεδρίαση στο Κατάστημά του στις 3 Μαΐου 2023, με την παρουσία του Αντεισαγγελέα του Αρείου Πάγου Αχιλλέα Ζήση (γιατί κωλύεται η Εισαγγελέας) και της Γραμματέα Ευθυμίας Καλογεροπούλου, για να δικάσει τις αιτήσεις αναίρεσης των αναιρεσειόντων - κατηγορουμένων: 1) Κ. Τ. του Α., κατοίκου ..., ο οποίος παραστάθηκε μετά του πληρεξούσιου δικηγόρου του Φίλιππου Λέντζα, 2) Α. Μ. του Ι., κατοίκου ..., ο οποίος εκπροσωπήθηκε από τον πληρεξούσιο δικηγόρο του Θεόδωρο Ασπρογέρακα και 3) Ι. Α. του Ε., κατοίκου ..., ο οποίος εκπροσωπήθηκε από τον πληρεξούσιο δικηγόρο του Δημήτριο Κλειδαρά, για αναίρεση της 487,678α,900,1053,1082, 1095,1331/2021 απόφασης του Πενταμελούς Εφετείου Αθηνών. Με υποστηρίζοντες την κατηγορία: 1) την εταιρεία με την επωνυμία "... Α.Ε.", νομίμως εκπροσωπουμένη, με έδρα τον ..., η οποία δεν εκπροσωπήθηκε από πληρεξούσιο δικηγόρο και 2) το ΕΛΛΗΝΙΚΟ ΔΗΜΟΣΙΟ, νομίμως εκπροσωπούμενο, το οποίο εκπροσώπησε στο ακροατήριο ο Αλέξανδρος Σταυράκης, Πάρεδρος του Ν.Σ.Κ.
Το Πενταμελές Εφετείο Αθηνών με την ως άνω απόφασή του διέταξε όσα λεπτομερώς αναφέρονται σ' αυτή, και οι αναιρεσείοντες-κατηγορούμενοι ζητούν την αναίρεσή της για τους λόγους που περιλαμβάνονται: α) στην από 14-6-2022 κρινόμενη αίτηση του 1ου αναιρεσείοντος, Κ. Τ. του Α., η οποία ασκήθηκε ενώπιον του Γραμματέα του Εφετείου Αθηνών, Σ. Κ. και έλαβε αριθμό ΕΜ:35/2022, καθώς και στους επ' αυτής ασκηθέντες από 19-10-2022 και 4-1-2023 πρόσθετους λόγους αναίρεσης, β) στην από 14-6-2022 κρινόμενη αίτηση του 2ου αναιρεσείοντος, Α. Μ., η οποία ασκήθηκε με δήλωση που επιδόθηκε στον Εισαγγελέα του Αρείου Πάγου στις 14-6-2022 και έλαβε αριθμό πρωτοκόλλου 5257/2022, καθώς και στους επ' αυτής ασκηθέντες από 18-10-2022 πρόσθετους λόγους αναίρεσης και γ) στην από 9-6-2022 κρινόμενη αίτηση του 3ου αναιρεσείοντος, Ι. Α., η οποία ασκήθηκε με δήλωση που επιδόθηκε στον Εισαγγελέα του Αρείου Πάγου στις 14-6-2022 και έλαβε αριθμό πρωτοκόλλου 5270/2022, οι οποίες καταχωρίστηκαν στο οικείο πινάκιο με τον αριθμό 635/2022.
Αφού άκουσε Τον Αντεισαγγελέα, που πρότεινε αφενός μεν να απορριφθεί το προφορικώς υποβληθέν από τον πληρεξούσιο δικηγόρο του 1ου αναιρείοντος, Φίλιππο Λέντζα, αίτημα για αναβολή της συζήτησης της υπόθεσης, αφετέρου δε να απορριφθούν οι αιτήσεις αναίρεσης και οι επ' αυτών πρόσθετοι λόγοι, τον Πάρεδρο του ΝΣΚ, που εκπροσώπησε το υποστηρίζον την κατηγορία Ελληνικό Δημόσιο, ο οποίος αφενός μεν αφέθηκε στην κρίση του Δικαστηρίου ως προς το αίτημα αναβολής, αφετέρου δε ζήτησε την απόρριψη των αιτήσεων αναίρεσης και των επ' αυτών πρόσθετων λόγων, καθώς και τους πληρεξούσιους δικηγόρους των διαδίκων, που ζήτησαν όσα αναφέρονται στα σχετικά πρακτικά,
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
I. Κατά τη διάταξη του άρθρου 512 παρ. 1 εδ. γ' του Κ.Ποιν.Δ. [που κυρώθηκε με το Ν. 4620/2019 (Φ.Ε.Κ. 96/11-6-2019, τεύχος πρώτο)], με έναρξη ισχύος την 1η Ιουλίου 2019, σύμφωνα με το άρθρο πρώτο του ως άνω Ν. 4620/2019 και το άρθρο 585 του παραπάνω νέου Κ.Ποιν.Δ., "Ο Εισαγγελέας του Αρείου Πάγου κλητεύει τον αναιρεσείοντα και τους υπόλοιπους διαδίκους, με κλήση που επιδίδεται σύμφωνα με τα άρθρα 155 - 162 και μέσα στην προθεσμία του άρθρου 166, στο ακροατήριο του δικαστηρίου του Αρείου Πάγου, ή στην Ολομέλειά του.". Ως "υπόλοιποι διάδικοι", οι οποίοι πρέπει να καλούνται στη συζήτηση της αναίρεσης, θεωρούνται όλοι εκείνοι που νομίμως απέκτησαν την ιδιότητα του διαδίκου, μεταξύ δε αυτών προφανώς περιλαμβάνεται και ο πολιτικώς ενάγων, ήδη υποστηρίζων την κατηγορία, ο οποίος πρέπει να καλείται, για να παραστεί στο ακροατήριο του Αρείου Πάγου, κατά τη συζήτηση της αίτησης αναίρεσης που άσκησε ο κατηγορούμενος, καθόσον το έννομο συμφέρον του είναι προφανές να αντικρούσει την αναίρεση του τελευταίου και να υποστηρίξει την ορθότητα της προσβαλλόμενης απόφασης, στην περίπτωση δε αναίρεσης του εισαγγελέα να υποστηρίξει τη βασιμότητα των λόγων της. Περαιτέρω, από τη διάταξη του άρθρου 515 παρ. 1 του ισχύοντος από 1-7-2019 Κ.Ποιν.Δ. προκύπτει ότι, με αίτηση ενός από τους διαδίκους ή του εισαγγελέα μπορεί το δικαστήριο του Αρείου Πάγου σε ιδιαιτέρως εξαιρετικές περιπτώσεις να αναβάλει τη συζήτηση της υπόθεσης σε ρητή δικάσιμο, κατά την οποία όλοι οι διάδικοι οφείλουν να εμφανιστούν χωρίς νέα κλήτευση, ακόμα και αν δεν ήταν παρόντες κατά τη δημοσίευση της αναβλητικής απόφασης (Α.Π. 172/2023).
ΙΙ. Σύμφωνα με τις διατάξεις του άρθρου 155 παρ. 1 και 2 του ισχύοντος από 1-7-2019 Κ.Ποιν.Δ., η επίδοση γίνεται με παράδοση του εγγράφου στα χέρια του ενδιαφερομένου διαδίκου από ποινικό ή δικαστικό επιμελητή ή σε περίπτωση που δεν υπάρχουν, από όργανο της δημόσιας δύναμης, αν δε αυτός που κάνει την επίδοση δεν βρίσκει τον ενδιαφερόμενο στον τόπο της διαμονής ή της κατοικίας του ή του καταστήματος ή στον τόπο όπου εργάζεται τούτος, εγχειρίζει το έγγραφο σε κάποιον από εκείνους που, έστω και προσωρινά, διαμένουν μαζί του ή στους οικιακούς βοηθούς του ή στον θυρωρό της κατοικίας που μένει ή στον διευθυντή ή σε κάποιον από όσους εργάζονται στον ίδιο τόπο, ενώ αν δεν βρεθεί στην κατοικία του ο ενδιαφερόμενος ή ο σύνοικος ή ο οικιακός βοηθός ή θυρωρός, όποιος κάνει την επίδοση επικολλά τον ως άνω φάκελο στην πόρτα της. Η επίδοση αυτή, με θυροκόλληση, είναι έγκυρη μόνον όταν επακολουθήσει νομότυπη κλήτευση και του τυχόν διορισθέντος αντικλήτου του ενδιαφερομένου διαδίκου, ανεξάρτητα αν ο διορισμός του ήταν ή όχι υποχρεωτικός από το νόμο, σε αυτή δε την περίπτωση τα αποτελέσματα αρχίζουν από την τελευταία χρονικά επίδοση (Α.Π. 476/2021). Σε περίπτωση όμως κατά την οποία, ο διάδικος που κλητεύθηκε με θυροκόλληση, χωρίς επίδοση της κλήσης και στον αντίκλητό του, αποδεικνύεται ότι έλαβε γνώση της κλήτευσής του να εμφανιστεί στο ακροατήριο του δικαστηρίου, όπου εκκρεμεί η υπόθεση, στην οποία κατέστη διάδικος, η επίδοση αυτή, δηλαδή με θυροκόλληση, χωρίς επίδοσή της και στον αντίκλητό του, είναι επίσης έγκυρη, καθόσον σκοπός της επίδοσης της κλήσης και στον αντίκλητο του ενδιαφερομένου διαδίκου, είναι ο τελευταίος (διάδικος) να λάβει πραγματική γνώση της κλήτευσής του, προκειμένου να παραστεί στο ακροατήριο του δικαστηρίου που καλείται και να υποστηρίξει την υπόθεση που τον αφορά. Σύμφωνα με τα προαναφερόμενα, σε περίπτωση αναίρεσης του κατηγορουμένου, εφόσον ο πολιτικώς ενάγων, ήδη υποστηρίζων την κατηγορία, έχει κλητευθεί, νόμιμα και εμπρόθεσμα, δεν εμφανίστηκε όμως ενώπιον του δικαστηρίου του Αρείου Πάγου ούτε εκπροσωπήθηκε από πληρεξούσιο δικηγόρο, η συζήτηση της υπόθεσης προχωρεί κανονικά και δικάζεται σαν να ήταν και αυτός (πολιτικώς ενάγων, ήδη υποστηρίζων την κατηγορία) παρών, ακόμη και στην περίπτωση που κλητεύθηκε με θυροκόλληση, χωρίς επίδοση της κλήσης και στον νομίμως διορισθέντα αντίκλητό του, υπό την αναγκαία προϋπόθεση όμως ότι αποδεικνύεται αναμφιβόλως πως έλαβε πραγματική γνώση της κλήτευσής του. I
ΙΙ. Στην προκείμενη περίπτωση, κατά την αναφερόμενη στο προεισαγωγικό μέρος της παρούσας απόφασης δικάσιμο (3-5-2023), κατά την εκφώνηση της υπόθεσης από τη σειρά του οικείου εκθέματος, εμφανίστηκαν και παραστάθηκαν νόμιμα στο ακροατήριο του Δικαστηρίου τούτου οι αναιρεσείοντες - κατηγορούμενοι: α) Κ. Τ. του Α., β) Α. Μ. του Ι. και γ) Ι. Α. του Ε., καθώς και το πολιτικώς ενάγον, ήδη υποστηρίζον την κατηγορία, Ελληνικό Δημόσιο, νομίμως εκπροσωπούμενο, ενώ δεν παραστάθηκε και, συνεπώς, θεωρείται ως δικονομικώς απούσα, η εδρεύουσα στον ... ανώνυμος εταιρεία με την επωνυμία "... Α.Ε.", η οποία είχε παραστεί ως πολιτικώς ενάγουσα - υποστηρίζουσα την κατηγορία, στη δίκη ενώπιον του Πενταμελούς Εφετείου Κακουργημάτων Αθηνών, κατά την οποία εκδόθηκε η προσβαλλόμενη απόφαση, μολονότι κλητεύθηκε νομότυπα και εμπρόθεσμα, όπως ακολούθως εκτίθεται. Ειδικότερα, από το από 9-7-2022 αποδεικτικό, που συντάχθηκε από τον αρχιφύλακα του Α.Σ. Κρηνίδων Καβάλας Γ. Δ. και έχει επισυναφθεί στον φάκελο της δικογραφίας, προκύπτει ότι επιδόθηκε στην ως άνω πολιτικώς ενάγουσα - υποστηρίζουσα την κατηγορία, ανώνυμο εταιρεία με την επωνυμία "... Α.Ε.", νομίμως εκπροσωπουμένη, η υπ' αρ. 635/2022, από 6-7-2022, κλήση του Εισαγγελέα του Αρείου Πάγου, νομότυπα, με θυροκόλληση, που έγινε ενώπιον του μάρτυρα Β. Μ., ανθυπαστυνόμου του Α.Σ. Κρηνίδων Καβάλας, και εμπρόθεσμα, για να παραστεί δια συνηγόρου στο ακροατήριο του Δικαστηρίου τούτου, κατά τη δημόσια συνεδρίαση της 9-11-2022, στην συζήτηση των κρινόμενων αιτήσεων των ανωτέρω αναιρεσειόντων - κατηγορουμένων, για αναίρεση της υπ' αρ. 487, 678α, 900, 1053, 1082, 1095, 1331/2021 απόφασης του Πενταμελούς Εφετείου Κακουργημάτων Αθηνών. Κατά την ανωτέρω δικάσιμο (9-11-2022), ύστερα από αίτημα του πληρεξούσιου δικηγόρου της παραπάνω πολιτικώς ενάγουσας - υποστηρίζουσας την κατηγορία, Σωτήριου Νάστα, δικηγόρου Θεσσαλονίκης, που υποβλήθηκε δια του Παναγιώτη Τσουμάνη, δικηγόρου Αθηνών, ο οποίος εμφανίστηκε ως άγγελός του (πληρεξούσιου δικηγόρου της παραπάνω πολιτικώς ενάγουσας - υποστηρίζουσας την κατηγορία), αναβλήθηκε η συζήτηση των υπό κρίση αιτήσεων αναίρεσης, αρχικά με την υπ' αρ. 1459/2022 απόφαση του Δικαστηρίου τούτου για τη δικάσιμο της 8-2-2023, λόγω συμμετοχής του στην προκηρυχθείσα από το Δικηγορικό Σύλλογο Θεσσαλονίκης αποχή των μελών του από την άσκηση των καθηκόντων τους, ακολούθως δε, με την υπ' αρ. 210/2023 απόφαση του Δικαστηρίου τούτου, αναβλήθηκε η συζήτηση της προκείμενης υπόθεσης, από την ανωτέρω δικάσιμο της 8-2-2023, με αίτηση των πρώτου, Κ. Τ. του Α., και δεύτερου, Α. Μ. του Ι., αναιρεσειόντων - κατηγορουμένων, λόγω μη κατάθεσης σημειώματος του Εισαγγελέα επί των πρόσθετων λόγων αναίρεσης που αυτοί άσκησαν, για την αναφερόμενη στην αρχή της παρούσας δικάσιμο (3-5-2023), για την οποία δεν απαιτείτο νέα κλήτευσή της (πολιτικώς ενάγουσας - υποστηρίζουσας την κατηγορία, ανωνύμου εταιρείας με την επωνυμία "... Α.Ε."), σύμφωνα με όσα έχουν εκτεθεί στην προηγηθείσα υπό στοιχείο Ι νομική σκέψη. Η παραπάνω κλήτευση της ως άνω πολιτικώς ενάγουσας - υποστηρίζουσας την κατηγορία, μολονότι έγινε μόνον με θυροκόλληση, χωρίς να προκύπτει ότι έχει επακολουθήσει επίδοση της ίδιας κλήσης και στον νομίμως διορισθέντα αντίκλητό της, Σωτήριο Νάστα, δικηγόρο Θεσσαλονίκης, είναι έγκυρη, σύμφωνα με όσα έχουν εκτεθεί στην προηγηθείσα υπό στοιχείο
ΙΙ νομική σκέψη, λαμβανομένου υπόψη ότι αναμφιβόλως έλαβε πραγματική γνώση της κλήτευσής της να παραστεί στη συζήτηση της παρούσας υπόθεσης, γεγονός που αποδεικνύεται από το ότι, όπως ήδη προαναφέρθηκε, στην αρχικώς ορισθείσα δικάσιμο της 9-11-2022 εμφανίστηκε ως άγγελος του πληρεξούσιου δικηγόρου της, Σωτήριου Νάστα, δικηγόρου Θεσσαλονίκης, ο Παναγιώτης Τσουμάνης, δικηγόρος Αθηνών, που υπέβαλε αίτημα αναβολής της συζήτησης της υπόθεσης, κατά παραδοχή του οποίου μάλιστα αναβλήθηκε η εκδίκασή της. Σύμφωνα με τα προαναφερόμενα η πολιτικώς ενάγουσα - υποστηρίζουσα την κατηγορία, ανώνυμος εταιρεία με την επωνυμία "... Α.Ε.", αφού κλητεύθηκε νόμιμα και εμπρόθεσμα να παραστεί στην εκδίκαση της προκείμενης υπόθεσης, πλην όμως δεν εκπροσωπήθηκε στη συζήτησή της από πληρεξούσιο δικηγόρο, πρέπει να προχωρήσει η συζήτησή της (υπόθεσης), σαν να ήταν και η τελευταία παρούσα. IV. Κατά το άρθρο 515 παρ. 1 του Κ.Ποιν.Δ., με αίτηση ενός από τους διαδίκους ή του εισαγγελέα μπορεί το δικαστήριο του Αρείου Πάγου σε ιδιαιτέρως εξαιρετικές περιπτώσεις να αναβάλει για μια μόνο φορά τη συζήτηση σε ρητή δικάσιμο, όπως έχει ήδη εκτεθεί στην προηγηθείσα υπό στοιχείο Ι νομική σκέψη. Η ανωτέρω διάταξη είναι ειδικότερη και αυστηρότερη εκείνης του άρθρου 349 του Κ.Ποιν.Δ. (κατά την οποία το δικαστήριο μπορεί, μετά από πρόταση του εισαγγελέα ή και αυτεπαγγέλτως, να διατάξει την αναβολή της δίκης για λόγους ανώτερης βίας, με αίτημα δε κάποιου από τους διαδίκους, για σοβαρούς λόγους υγείας ή λόγους ανώτερης βίας), ρύθμιση που δικαιολογείται, αφού η φύση της διαδικασίας ενώπιον του Αρείου Πάγου, που συνέχεται με τον έλεγχο της νομικής και όχι της κατ' ουσίαν ορθότητας της προσβαλλόμενης απόφασης, δεν συνάδει με την αέναη χρονική μετάθεση της συζήτησης. Σύμφωνα με τα προαναφερόμενα η συζήτηση της υπόθεσης στον Άρειο Πάγο μπορεί να αναβληθεί, σε ιδιαιτέρως εξαιρετικές περιπτώσεις, μόνο μία φορά όμως, δεν συνιστά δε τέτοια ιδιαιτέρως εξαιρετική περίπτωση η αναμονή έκδοσης απόφασης άλλου δικαστηρίου, που ασκεί έννομη επιρροή στην εκτίμηση των αποδείξεων από το δικαστήριο της ουσίας. Στην περίπτωση αυτή δεν δικαιολογείται η αναβολή της δίκης, καθόσον, όπως ήδη προαναφέρθηκε, η διαδικασία ενώπιον του Αρείου Πάγου αφορά τον έλεγχο της νομικής και όχι της κατ' ουσίαν ορθότητας της προσβαλλόμενης απόφασης, αλλά ενδεχομένως δικαιολογείται η άσκηση αίτησης επανάληψης της διαδικασίας (άρθρα 525 και επ. του Κ.Ποιν.Δ.), εφόσον συντρέχουν οι προς τούτο νόμιμες προϋποθέσεις. V. Στην προκείμενη περίπτωση, όπως προκύπτει από τα ταυτάριθμα με την παρούσα απόφαση πρακτικά δημόσιας συνεδρίασης του Δικαστηρίου τούτου, κατά την εκφώνηση της υπόθεσης από τη σειρά του οικείου εκθέματος, ο πρώτος αναιρεσείων - κατηγορούμενος, Κ. Τ. του Α. και της Κ., κάτοικος ... (οδός ...), παραστάθηκε στο ακροατήριο του Δικαστηρίου τούτου αυτοπροσώπως, με τον πληρεξούσιο δικηγόρο του Φίλιππο Λέντζα, δικηγόρο Αθηνών (Α.Μ. 021796), ο οποίος, αφού ζήτησε και έλαβε τον λόγο από τον Πρόεδρο του Δικαστηρίου, υπέβαλε αίτημα αναβολής συζήτησης της προκείμενης υπόθεσης, επικαλούμενος ότι εκκρεμεί η έκδοση απόφασης από το Διοικητικό Εφετείο Αθηνών, που σχετίζεται και ασκεί ουσιώδη έννομη επιρροή στην έκβαση της παρούσας δίκης. Ειδικότερα, επικαλέστηκε ότι το κρίσιμο ζήτημα στην προκείμενη υπόθεση είναι η εικονικότητα των συναλλαγών, μεταξύ της πολιτικώς ενάγουσας - υποστηρίζουσας την κατηγορία, ανωνύμου εταιρείας με την επωνυμία "... Α.Ε." και της ανωνύμου εταιρείας με την επωνυμία "... ΕΤΑΙΡΕΙΑ" με το διακριτικό τίτλο "... ΑΕ", ήδη δε, ύστερα από αλλαγή της επωνυμίας της, με την από 10-5-2004 απόφαση της Γενικής Συνέλευσης των μετόχων της, που δημοσιεύθηκε νόμιμα, της ανωνύμου εταιρείας με την επωνυμία "... ΕΤΑΙΡΕΙΑ" και τον διακριτικό τίτλο "... ΑΕ", ως νόμιμος εκπρόσωπος της οποίας καταδικάστηκε ο εντολέας του στην παρούσα υπόθεση, για την αξιόποινη πράξη της νομιμοποίησης εσόδων από εγκληματικές δραστηριότητες, από κοινού, κατ' εξακολούθηση, κατ' επάγγελμα, με βασικό έγκλημα την τοκογλυφία, η θεμελίωση του οποίου στηρίζεται στην παραδοχή ότι οι συναλλαγές μεταξύ των παραπάνω ανωνύμων εταιρειών ήταν εικονικές, ζήτημα όμως που θα κριθεί από το Διοικητικό Εφετείο Αθηνών, σε υποθέσεις που εκκρεμούν ενώπιόν του και αναμένεται η έκδοση απόφασης επ' αυτών, ύστερα από προσφυγή για την ακύρωση του προστίμου που επιβλήθηκε για τις εν λόγω συναλλαγές. Για την υποστήριξη του παραπάνω αιτήματος ο πληρεξούσιος δικηγόρος του πρώτου αναιρεσείοντος - κατηγορουμένου, Κ. Τ. του Α., προσκόμισε πέντε (5) έγγραφα του Διοικητικού Εφετείου Αθηνών με τίτλο "Παρακολούθηση Υπόθεσης", με ημερομηνία εκτύπωσης 3-5-2023, που αφορούν τις προσφυγές με αρ. κατάθεσης ΠΡΦ1584/2013, ΠΡΦ1585/2013, ΠΡΦ1586/2013, ΠΡΦ1587/2013 και ΠΡΦ1458/2013, στα οποία [πέντε (5) έγγραφα του Διοικητικού Εφετείου Αθηνών] είναι ενσωματωμένες αντιστοίχως οι υπ' αρ. 346/2021, 347/2021, 330/2021, Α371/2021 και Α370/2021 αποφάσεις του Διοικητικού Εφετείου Αθηνών, που αναγνώστηκαν στο ακροατήριο του Δικαστηρίου τούτου. Περαιτέρω, όπως προκύπτει από την υπ' αρ. 1459/2022 απόφαση του Δικαστηρίου τούτου, η παρούσα υπόθεση είχε ήδη αναβληθεί αρχικά από τη δικάσιμο της 9-11-2022 για εκείνην της 8-2-2023, ακολούθως δε, με την υπ' αρ. 210/2023 απόφαση του Δικαστηρίου τούτου, για τη σημερινή δικάσιμο (3-5-2023), κατά εκτεθέντα στην προηγηθείσα υπό στοιχείο
ΙΙΙ σκέψη. Με βάση τα προαναφερόμενα, σε συνδυασμό με όσα έχουν εκτεθεί στην προηγηθείσα υπό στοιχείο
ΙV νομική σκέψη, το αίτημα αναβολής συζήτησης της υπόθεσης, που υποβλήθηκε από τον πρώτο αναιρεσείοντα - κατηγορούμενο, Κ. Τ. του Α., δια του πληρεξούσιου δικηγόρου του Φίλιππου Λέντζα, δικηγόρου Αθηνών (Α.Μ. 021796), είναι απορριπτέο, καθόσον δεύτερη αναβολή δεν επιτρέπεται για κανέναν λόγο, σε κάθε δε περίπτωση ο ανωτέρω επικαλούμενος λόγος δεν συνιστά ιδιαιτέρως εξαιρετική περίπτωση που να δικαιολογεί αναβολή συζήτησης της υπόθεσης από το Δικαστήριο του Αρείου Πάγου, η διαδικασία ενώπιον του οποίου αφορά τον έλεγχο της νομικής και όχι της κατ' ουσίαν ορθότητας της προσβαλλόμενης απόφασης, σε συνδυασμό με το ότι η επικαλούμενη αναμονή έκδοσης απόφασης του Διοικητικού Εφετείου Αθηνών επί των προσφυγών που αναφέρονται στα παραπάνω έγγραφα που αναγνώσθηκαν, ασκεί έννομη επιρροή στην ορθή εκτίμηση των αποδείξεων από το δικαστήριο της ουσίας, η οποία όμως δεν ελέγχεται από τον Άρειο Πάγο, κατά την έρευνα των αναιρετικών λόγων, καθόσον ερευνάται μόνον η νομική ορθότητα της προσβαλλόμενης απόφασης, αλλά ενδεχομένως δικαιολογεί την άσκηση αίτησης επανάληψης της διαδικασίας, υπό την αυτονόητη προϋπόθεση ότι συντρέχουν οι προς τούτο οριζόμενες στο νόμο προϋποθέσεις, οι νέες δε αποδείξεις που δεν τέθηκαν υπόψη του δικαστηρίου της ουσίας, καθιστούν φανερή την αθωότητα του καταδικασθέντος ή ότι ο τελευταίος καταδικάστηκε άδικα για έγκλημα βαρύτερο από εκείνο που πραγματικά τέλεσε (άρθρο 525 του Κ.Ποιν.Δ.). VI. Οι υπό κρίση: 1. α) από 14-6-2022 δήλωση του πρώτου αναιρεσείοντος - κατηγορουμένου, Κ. Τ. του Α. και της Κ., κατοίκου ... (οδός ...), ενώπιον του Γραμματέα του Εφετείου Αθηνών Σ. Κ., για την οποία συντάχθηκε η υπό στοιχεία
Αριθμός Ε.Μ.: 35/2022, με ημερομηνία 14-6-2022, έκθεση, και β) από 19-10-2022 και 4-1-2023 πρόσθετοι λόγοι αναίρεσης του ιδίου (πρώτου αναιρεσείοντος - κατηγορουμένου, Κ. Τ. του Α.), που κατατέθηκαν στην αρμόδια Γραμματέα της Εισαγγελίας του Αρείου Πάγου αντιστοίχως την 21-10-2022 και 16-1-2023, συντάχθηκαν δε οι σχετικές με τις ίδιες ημερομηνίες (αντιστοίχως 21-10-2022 και 16-1-2023) εκθέσεις, 2. α) από 14-6-2022, προς τον Εισαγγελέα του Αρείου Πάγου (αρ. πρωτ: 5257/14-6-2022), δήλωση του δεύτερου αναιρεσείοντος - κατηγορουμένου, Α. Μ. του Ι. και της Α., κατοίκου ... (οδός ...), και β) από 18-10-2022 πρόσθετοι λόγοι αναίρεσης του ιδίου (δεύτερου αναιρεσείοντος - κατηγορουμένου, Α. Μ. του Ι.), που κατατέθηκαν στην αρμόδια Γραμματέα της Εισαγγελίας του Αρείου Πάγου την 18-10-2022 και συντάχθηκε η σχετική με την ίδια ημερομηνία (18-10-2022) έκθεση, και 3. η από 9-6-2022, προς τον Εισαγγελέα του Αρείου Πάγου (αρ. πρωτ: 5270/14-6-2022), δήλωση του τρίτου αναιρεσείοντος - κατηγορουμένου, Ι. Α. του Ε. και της Κ., κατοίκου ... (οδός ...), για αναίρεση της υπ' αρ. 487, 678α, 900, 1053, 1082, 1095, 1331/2021 απόφασης του Πενταμελούς Εφετείου Κακουργημάτων Αθηνών, που δίκασε σε δεύτερο βαθμό και καταδίκασε: α) καθέναν από τους πρώτο, Κ. Τ. του Α., και δεύτερο, Α. Μ. του Ι., αναιρεσείοντες - κατηγορουμένους, για την αξιόποινη πράξη της νομιμοποίησης εσόδων από εγκληματικές δραστηριότητες, από κοινού, κατ' εξακολούθηση, κατ' επάγγελμα, ύστερα από την αναγνώριση στο πρόσωπό τους των ελαφρυντικών περιστάσεων: i) του πρότερου σύννομου βίου, ii) της μεταγενέστερης καλής συμπεριφοράς και iii) της μη εύλογης διάρκειας της ποινικής διαδικασίας που δεν οφείλεται σε υπαιτιότητά τους (άρθρο 84 παρ. 2 περ. α' και ε' και παρ. 3 του Π.Κ.), σε ποινή φυλάκισης τριών (3) ετών, την εκτέλεση της οποίας ανέστειλε επί τριετία, και β) τον τρίτο αναιρεσείοντα - κατηγορούμενο, Ι. Α. του Ε., για την αξιόποινη πράξη της νομιμοποίησης εσόδων από εγκληματικές δραστηριότητες, κατ' εξακολούθηση, κατ' επάγγελμα, ύστερα από την αναγνώριση στο πρόσωπό του των ελαφρυντικών περιστάσεων: i) του πρότερου σύννομου βίου, ii) της μεταγενέστερης καλής συμπεριφοράς και iii) της μη εύλογης διάρκειας της ποινικής διαδικασίας που δεν οφείλεται σε υπαιτιότητά του (άρθρο 84 παρ. 2 περ. α' και ε' και παρ. 3 του Π.Κ.), σε ποινή φυλάκισης δύο (2) ετών, την εκτέλεση της οποίας επίσης ανέστειλε, επί διετία, υποχρέωσε δε καθέναν από τους αναιρεσείοντες - κατηγορουμένους, να καταβάλουν, εις ολόκληρον, ως χρηματική ικανοποίηση, λόγω ηθικής βλάβης: α) στην εδρεύουσα στον ... ανώνυμο εταιρεία με την επωνυμία "... Α.Ε.", που παρέστη ενώπιόν του (Πενταμελούς Εφετείου Κακουργημάτων Αθηνών) ως πολιτικώς ενάγουσα - υποστηρίζουσα την κατηγορία, το ποσό των σαράντα τεσσάρων ευρώ (44,00 €), και β) στο Ελληνικό Δημόσιο, που παρέστη ως πολιτικώς ενάγον στο πρωτοβάθμιο δικαστήριο (Τριμελές Εφετείο Κακουργημάτων Αθηνών), το ποσό των πέντε χιλιάδων ευρώ (5.000,00 €), ασκήθηκαν νομότυπα [η από 14-6-2022 δήλωση ενώπιον του Γραμματέα του Εφετείου Αθηνών Σ. Κ., για την οποία συντάχθηκε η υπό στοιχεία
Αριθμός Ε.Μ.: 35/2022, με ημερομηνία 14-6-2022, έκθεση, αυτοπροσώπως από τον ίδιο τον πρώτο αναιρεσείοντα - κατηγορούμενο, Κ. Τ. του Α., η από 14-6-2022, προς τον Εισαγγελέα του Αρείου Πάγου (αρ. πρωτ: 5257/14-6-2022), δήλωση αναίρεσης επίσης αυτοπροσώπως από τον ίδιο τον δεύτερο αναιρεσείοντα - κατηγορούμενο, Α. Μ. του Ι., η από 9-6-2022, προς τον Εισαγγελέα του Αρείου Πάγου (αρ. πρωτ: 5270/14-6-2022), δήλωση αναίρεσης, από τον Δημήτριο Κλειδαρά, δικηγόρο Αθηνών (Α.Μ. 20456), για λογαριασμό του τρίτου αναιρεσείοντος - κατηγορουμένου, Ι. Α. του Ε., ως παραστάς συνήγορος υπεράσπισής του στη δίκη κατά την οποία εκδόθηκε η ανωτέρω προσβαλλόμενη απόφαση, καθώς και δυνάμει της από 9-6-2022 εξουσιοδότησής του (τρίτου αναιρεσείοντος - κατηγορουμένου, Ι. Α. του Ε.), το γνήσιο της υπογραφής του επί της οποίας θεωρήθηκε, κατ' άρθρο 42 παρ. 2 εδ. γ' του Κ.Ποιν.Δ., αυθημερόν (9-6-2022), από τον δικηγόρο Αθηνών Χρήστο Καραΐσκο, οι από 19-10-2022 και 4-1-2023 πρόσθετοι λόγοι, τα δικόγραφα των οποίων κατατέθηκαν στην Γραμματέα της Εισαγγελίας του Αρείου Πάγου αντιστοίχως την 21-10-2022 και 16-1-2023, συντάχθηκαν δε οι σχετικές με τις ίδιες ημερομηνίες (αντιστοίχως 21-10-2022 και 16-1-2023) εκθέσεις, από τον Φίλιππο Λέντζα, δικηγόρο Αθηνών (Α.Μ. 21796), για λογαριασμό του πρώτου αναιρεσείοντος - κατηγορουμένου, Κ. Τ. του Α., δυνάμει αντιστοίχως των από 19-10-2022 και 16-1-2023 εξουσιοδοτήσεών του, το γνήσιο της υπογραφής του επί των οποίων θεωρήθηκε, κατ' άρθρο 42 παρ. 2 εδ. γ' του Κ.Ποιν.Δ., αντιστοίχως την 20-10-2022, από τον Α. Κ., μόνιμο υπάλληλο του Κέντρου Εξυπηρέτησης Πολιτών (ΚΕΠ) του Δήμου ..., και την 16-1-2023, από την Αγγελική Γκιόλα, δικηγόρο Αθηνών (Α.Μ. 32492), και οι από 18-10-2022 πρόσθετοι λόγοι, το δικόγραφο των οποίων κατατέθηκε στην αρμόδια Γραμματέα της Εισαγγελίας του Αρείου Πάγου την 18-10-2022, συντάχθηκε δε η σχετική με την ίδια ημερομηνία (18-10-2022) έκθεση, αυτοπροσώπως από τον ίδιο τον δεύτερο αναιρεσείοντα - κατηγορούμενο, Α. Μ. του Ι.] και εμπρόθεσμα, καθόσον η προσβαλλομένη απόφαση καταχωρίστηκε καθαρογραμμένη στο κατ' άρθρο 473 παρ. 3 του Κ.Ποιν.Δ. ειδικό βιβλίο, που τηρείται από τη γραμματεία του ποινικού τμήματος του ανωτέρω Εφετείου, την 26-5-2022, με αριθμό 764, οι ως άνω δε πρόσθετοι λόγοι κατατέθηκαν, στην αρμόδια Γραμματέα της Εισαγγελίας του Αρείου Πάγου, δεκαπέντε (15) ημέρες πριν από την ορισμένη ημέρα για τη συζήτηση των ανωτέρω αιτήσεων αναίρεσης, συγκεκριμένα δε: α) της από 14-6-2022 δήλωσης ενώπιον του Γραμματέα του Εφετείου Αθηνών Σ. Κ., για την οποία συντάχθηκε η υπό στοιχεία
Αριθμός Ε.Μ.: 35/2022, με ημερομηνία 14-6-2022, έκθεση, και β) της από 14-6-2022, προς τον Εισαγγελέα του Αρείου Πάγου (αρ. πρωτ: 5257/14-6-2022), δήλωσης, η συζήτηση των οποίων είχε οριστεί, ύστερα από αναβολές, για την 3-5-2023 (άρθρα 89 παρ. 2, 466 παρ. 1 και 2, 473 παρ. 2 και 3, 509 του Κ.Ποιν.Δ.). Οι παραπάνω δηλώσεις (αιτήσεις) αναίρεσης είναι παραδεκτές, όπως παραδεκτοί είναι και οι ανωτέρω πρόσθετοι λόγοι αναίρεσης, καθόσον περιέχουν σαφείς και ορισμένους λόγους, συνιστάμενους σε απόλυτη ακυρότητα που συνέβη κατά τη διαδικασία στο ακροατήριο, έλλειψη ειδικής και εμπεριστατωμένης αιτιολογίας, εσφαλμένη ερμηνεία και εφαρμογή ουσιαστικής ποινικής διάταξης, καθώς και υπέρβαση εξουσίας. Επομένως, πρέπει να συνεκδικασθούν, λόγω της προδήλου συναφείας τους, καθόσον στρέφονται κατά της ίδιας απόφασης, ακολούθως δε να ερευνηθούν για το βάσιμο των λόγων τους, με την παρουσία του Ελληνικού Δημοσίου, που παρέστη ως πολιτικώς ενάγον στο πρωτοβάθμιο δικαστήριο (Τριμελές Εφετείο Κακουργημάτων Αθηνών), σαν να ήταν δε παρούσα και η εδρεύουσα στον ... ανώνυμος εταιρεία με την επωνυμία "... Α.Ε.", που παρέστη και ενώπιον του δευτεροβάθμιου δικαστηρίου (Πενταμελούς Εφετείου Κακουργημάτων Αθηνών) ως πολιτικώς ενάγουσα - υποστηρίζουσα την κατηγορία, της επιδικάστηκε δε το ανωτέρω ποσό, ως χρηματική ικανοποίηση, λόγω ηθικής βλάβης, καθόσον δεν εκπροσωπήθηκε από πληρεξούσιο δικηγόρο κατά τη συζήτηση της υπόθεσης, μολονότι κλητεύθηκε νόμιμα και εμπρόθεσμα, σύμφωνα με όσα έχουν εκτεθεί στην προηγηθείσα υπό στοιχείο
ΙΙΙ σκέψη. V
ΙΙ. Σύμφωνα με το άρθρο 7 παρ. 1 του ισχύοντος Συντάγματος, "Έγκλημα δεν υπάρχει ούτε ποινή επιβάλλεται χωρίς νόμο που να ισχύει πριν από την τέλεση της πράξης και να ορίζει τα στοιχεία της. Ποτέ δεν επιβάλλεται ποινή βαρύτερη από εκείνη που προβλεπόταν κατά την τέλεση της πράξης". Επίσης, κατά το άρθρο 7 παρ. 1 της Ευρωπαϊκής Σύμβασης Δικαιωμάτων του Ανθρώπου (Ε.Σ.Δ.Α.), που κυρώθηκε αρχικά με το Ν. 2329/1953 και εκ νέου με το Ν.Δ. 53/1974, αποτελεί εγχώριο δίκαιο και, κατά το άρθρο 28 του Συντάγματος, έχει αυξημένη ισχύ έναντι των κοινών νόμων, μεταγλωττίστηκε δε και αποδόθηκε στη δημοτική γλώσσα με το Π.Δ. 76/2022 (Φ.Ε.Κ. 205/1-11-2022, τεύχος πρώτο), "Κανείς δεν μπορεί να καταδικαστεί για πράξη ή παράλειψη, η οποία τη στιγμή της διάπραξής της δεν αποτελούσε αδίκημα κατά το εθνικό ή το διεθνές δίκαιο. Ούτε και επιβάλλεται βαρύτερη ποινή από εκείνη η οποία θα επιβαλλόταν κατά τη στιγμή της διάπραξης αδικήματος", ενώ, κατά το άρθρο 15 του Διεθνούς Συμφώνου για τα Ατομικά και Πολιτικά Δικαιώματα, που έχει κυρωθεί με το Ν. 2462/1997, "Κανείς δεν καταδικάζεται για πράξεις ή παραλείψεις, οι οποίες δεν ήσαν αξιόποινες κατά το εσωτερικό ή διεθνές δίκαιο τη στιγμή της διάπραξής τους. Επίσης, δεν επιβάλλεται βαρύτερη ποινή από εκείνην που προβλεπόταν κατά τη χρονική στιγμή της διάπραξης του ποινικού αδικήματος. Εάν, μετά τη διάπραξή του ο νόμος προβλέπει την επιβολή ελαφρύτερης ποινής, ο δράστης επωφελείται από αυτήν". Εξάλλου, κατά το άρθρο 2 παρ. 1 του προϊσχύσαντος μέχρι 30-6-2019 Π.Κ., "Αν από την τέλεση της πράξης έως την αμετάκλητη εκδίκασή της ίσχυσαν δύο ή περισσότεροι νόμοι, εφαρμόζεται αυτός που περιέχει τις ευμενέστερες για τον κατηγορούμενο διατάξεις". Με την αντίστοιχη διάταξη του νέου Π.Κ., που κυρώθηκε με το Ν. 4619/2019 (Φ.Ε.Κ. 95/11-6-2019, τεύχος πρώτο) και ισχύει από 1-7-2019 (βλ. άρθρο δεύτερο αυτού), ορίζεται ότι: "Αν από την τέλεση της πράξης ως την αμετάκλητη εκδίκασή της ίσχυσαν περισσότερες διατάξεις νόμων, εφαρμόζεται αυτή που στη συγκεκριμένη περίπτωση οδηγεί στην ευμενέστερη μεταχείριση του κατηγορουμένου". Η διάταξη αυτή αναφέρεται στους ουσιαστικούς ποινικούς νόμους και όχι στους δικονομικούς, καθόσον οι δικονομικοί νόμοι έχουν αναδρομική ισχύ και ρυθμίζουν τις εκκρεμείς δίκες κατά το ατέλεστο, κατά τον χρόνο της έκδοσής τους, μέρος αυτών, εκτός αν ορίζουν διαφορετικά (Ολ. Α.Π. 1/2014, Α.Π. 1025/2020). Κατά την έννοια της ίδιας διάταξης του άρθρου 2 παρ. 1 του Π.Κ., με την οποία καθιερώνεται η αρχή της αναδρομικότητας του επιεικέστερου ουσιαστικού ποινικού νόμου, που ίσχυε από την τέλεση της πράξης μέχρι τον χρόνο της αμετάκλητης εκδίκασης της υπόθεσης, επιεικέστερος νόμος θεωρείται εκείνος που περιέχει τις ευμενέστερες για τον κατηγορούμενο διατάξεις, δηλαδή εκείνος, ο οποίος, με την εφαρμογή του, με βάση τις προβλεπόμενες στη συγκεκριμένη περίπτωση προϋποθέσεις, επιφέρει την ευνοϊκότερη για τον κατηγορούμενο ποινική μεταχείριση. Προς τούτο γίνεται σύγκριση των περισσότερων σχετικών διατάξεων στο σύνολο των προϋποθέσεων που προβλέπονται από καθεμία από αυτές, έτσι ώστε να είναι πλέον σαφές, βάσει του νέου Π.Κ., ότι εφαρμόζεται πάντοτε η επιεικέστερη διάταξη και όχι ο νόμος ως ενιαίο "όλον". Σύμφωνα με τα προαναφερόμενα η διάταξη του άρθρου 2 παρ. 1 του ισχύοντος Π.Κ. είναι ευμενέστερη για τον κατηγορούμενο σε σχέση μ' εκείνην του προϊσχύσαντος Π.Κ.. Αν από τη σύγκριση αυτή προκύψει ότι ο κατηγορούμενος, όπως κατηγορείται, επιβαρύνεται το ίδιο από όλους τους νόμους, τότε εφαρμοστέος είναι ο νόμος που ίσχυε κατά τον χρόνο τέλεσης της πράξης, διαφορετικά εφαρμόζεται ο νεότερος επιεικέστερος νόμος. Ειδικότερα, επιεικέστερος είναι ο νόμος, που προβλέπει το χαμηλότερο ανώτατο όριο του είδους της ποινής, αν δε το ανώτατο όριο είναι το ίδιο, επιεικέστερος είναι αυτός που προβλέπει το μικρότερο κατώτατο όριο. Για τον χαρακτηρισμό ενός νόμου ως επιεικέστερου ή μη λαμβάνεται υπόψη, κατ' αρχάς, το ύψος των απειλούμενων ποινών κάθειρξης ή φυλάκισης, ενώ η πρώτη θεωρείται βαρύτερη της δεύτερης, σε περίπτωση δε χρηματικής ποινής λαμβάνεται υπόψη επί ίσων ποινών κάθειρξης ή φυλάκισης και η χρηματική ποινή, η οποία, σε κάθε περίπτωση, θεωρείται ελαφρύτερη της στερητικής της ελευθερίας ποινής (Α.Π. 86/2020, Α.Π. 1820/2019), περαιτέρω δε επιεικέστερος είναι και ο νόμος που απαιτεί, για την άσκηση της ποινικής δίωξης, την υποβολή από τον παθόντα έγκλησης για την αξιόποινη πράξη, η οποία κατά τον προγενέστερο νόμο διωκόταν αυτεπαγγέλτως (Α.Π. 101/2022), καθώς και εκείνος που δεν περιλαμβάνει την επιβαρυντική περίσταση, υπό την οποία έλαβε χώρα η καταδίκη (Α.Π. 130/2020). Τέλος, επιεικέστερος είναι ο νόμος που απαιτεί επιπλέον στοιχείο για τη συγκρότηση της υπόστασης συγκεκριμένου αδικήματος, ενώ αντίθετα δυσμενέστερος και ως εκ τούτου μη εφαρμοζόμενος αναδρομικά είναι ο νεότερος νόμος που καταργεί στοιχείο απαιτούμενο κατά τον προγενέστερο νόμο, υπό την ισχύ του οποίου τελέστηκε η πράξη (Α.Π. 1302/2022, Α.Π. 166/2021). VI
ΙΙ. Η διάταξη του άρθρου 404 παρ. 1, 2 περ. α' και 3 του προϊσχύσαντος μέχρι 30-6-2019 Π.Κ., περί τοκογλυφίας [βασικού εγκλήματος στην παρούσα υπόθεση της αποδιδόμενης στους αναιρεσείοντες - κατηγορουμένους αξιόποινης πράξης της νομιμοποίησης εσόδων από εγκληματικές δραστηριότητες, κατ' εξακολούθηση, κατ' επάγγελμα], ορίζει ότι: "1. Όποιος σε δικαιοπραξία για την παροχή οποιασδήποτε πίστωσης, ανανέωσή της ή παράταση της προθεσμίας πληρωμής εκμεταλλεύεται την οικονομική ανάγκη, την πνευματική αδυναμία, την κουφότητα ή την απειρία ή την ψυχική έξαψη εκείνου που παίρνει την πίστωση, συνομολογώντας ή παίρνοντας για τον εαυτό του ή για τρίτον περιουσιακά ωφελήματα, που ανάλογα με τις ειδικές περιστάσεις είναι προφανώς δυσανάλογα προς την παροχή του υπαιτίου, τιμωρείται με φυλάκιση τουλάχιστον έξι μηνών και με χρηματική ποινή. 2. Με τις ίδιες ποινές τιμωρείται και: α) όποιος, ανεξάρτητα από τους πιο πάνω όρους κατά την παροχή ή την παράταση της προθεσμίας πληρωμής συνομολογεί ή παίρνει για τον εαυτό του ή για τρίτον περιουσιακά ωφελήματα που υπερβαίνουν το κατά το νόμο θεμιτό ποσοστό τόκου· (...) 3. Αν ο υπαίτιος επιχειρεί κατ' επάγγελμα ή κατά συνήθεια τοκογλυφικές πράξεις του είδους των παρ. 1 και 2 τιμωρείται με κάθειρξη μέχρι δέκα ετών και χρηματική ποινή", ενώ η αντίστοιχη διάταξη του άρθρου 404 του ισχύοντος από 1-7-2019 Π.Κ., που κυρώθηκε με το Ν. 4619/2019 (Φ.Ε.Κ. 95/1106-2019, τεύχος πρώτο), ορίζει ότι: "1. Όποιος σε δικαιοπραξία για την παροχή οποιασδήποτε πίστωσης, ανανέωσής της ή παράταση της προθεσμίας πληρωμής εκμεταλλεύεται την οικονομική ανάγκη, την πνευματική αδυναμία, την κουφότητα ή την απειρία εκείνου που παίρνει την πίστωση, συνομολογώντας ή παίρνοντας για τον εαυτό του ή για τρίτον περιουσιακά ωφελήματα, που με βάση τις ειδικές περιστάσεις είναι προφανώς δυσανάλογα προς την παροχή του υπαιτίου ή συνομολογεί ή παίρνει για τον εαυτό του ή για τρίτον περιουσιακά ωφελήματα που υπερβαίνουν το κατά τον νόμο θεμιτό ποσοστό τόκου τιμωρείται με φυλάκιση έως τρία έτη ή χρηματική ποινή. Αν η πράξη έχει τελεστεί με περισσότερους τρόπους αφορά όμως τα ίδια περιουσιακά ωφελήματα, στον υπαίτιο επιβάλλεται μία μόνο ποινή, κατά την επιμέτρηση της οποίας λαμβάνεται υπόψη η συνολική εγκληματική δράση του. 2. Αν ο υπαίτιος επιχειρεί κατ' επάγγελμα τις τοκογλυφικές πράξεις της προηγούμενης παραγράφου τιμωρείται με φυλάκιση τουλάχιστον τριών ετών και χρηματική ποινή.". Η ανωτέρω διάταξη του άρθρου 404 του ισχύοντος Π.Κ., ύστερα από την τροποποίησή της με το άρθρο 98 του Ν. 4855/2021 (Φ.Ε.Κ. 215/12-11-2021, τεύχος πρώτο), ορίζει ότι: "1. Όποιος σε δικαιοπραξία για την παροχή οποιασδήποτε πίστωσης, ανανέωσής της ή παράταση της προθεσμίας πληρωμής εκμεταλλεύεται την οικονομική ανάγκη, την πνευματική αδυναμία, την κουφότητα ή την απειρία εκείνου που παίρνει την πίστωση, συνομολογώντας ή παίρνοντας για τον εαυτό του ή για τρίτον περιουσιακά ωφελήματα, που με βάση τις ειδικές περιστάσεις είναι προφανώς δυσανάλογα προς την παροχή του υπαιτίου ή συνομολογεί ή παίρνει για τον εαυτό του ή για τρίτον περιουσιακά ωφελήματα που υπερβαίνουν το κατά τον νόμο θεμιτό ποσοστό τόκου τιμωρείται με φυλάκιση τουλάχιστον έξι μηνών και χρηματική ποινή. Αν η πράξη έχει τελεστεί με περισσότερους τρόπους αφορά όμως τα ίδια περιουσιακά ωφελήματα, στον υπαίτιο επιβάλλεται μία μόνο ποινή, κατά την επιμέτρηση της οποίας λαμβάνεται υπόψη η συνολική εγκληματική δράση του. 2. Αν ο υπαίτιος επιχειρεί κατ' επάγγελμα τις τοκογλυφικές πράξεις της παρ. 1 τιμωρείται με κάθειρξη έως οκτώ (8) έτη και χρηματική ποινή.". Με τις προϊσχύσασες μέχρι 30-6-2019 διατάξεις του άρθρου 404 του Π.Κ. προβλεπόταν δύο αυτοτελείς και διακεκριμένες πράξεις τοκογλυφίας, ειδικότερα δε στην πρώτη παράγραφο του ως άνω άρθρου 404 προβλεπόταν η υπό στενή έννοια αισχροκέρδεια ή καταπλεονέκτηση, συνιστάμενη, πλην άλλων, στην κατά τη σύναψη πιστωτικής δικαιοπραξίας εκμετάλλευση της ανάγκης, πνευματικής αδυναμίας, κουφότητας κ.λπ. εκείνου που λάμβανε την πίστωση, στην παράγραφο δε 2 εδ. α' η κυρίως τοκογλυφία (τοκογλυφία υπό στενή έννοια), συνιστάμενη στη συνομολόγηση ή λήψη περιουσιακών ωφελημάτων που υπερβαίνουν το κατά νόμο θεμιτό ποσοστό του τόκου κατά τη σύναψη, παράταση προθεσμίας ή ανανέωση σύμβασης δανείου χρημάτων (άρθρο 806 του Α.Κ.), όχι δε άλλης πιστωτικής δικαιοπραξίας, χωρίς να ήταν αναγκαία προϋπόθεση στην περίπτωση αυτή η εκμετάλλευση της ανάγκης κ.λπ. του λαμβάνοντος το δάνειο (Α.Π. 1804/2018). Ήδη με τις ανωτέρω ισχύουσες από 1-7-2019 διατάξεις του άρθρου 404 παρ. 1 του Π.Κ. προβλέπεται πλέον μία πράξη τοκογλυφίας, που μπορεί να τελεστεί με περισσότερους από έναν τρόπους, για τη στοιχειοθέτηση της οποίας απαιτείται: α) η κατάρτιση δικαιοπραξίας για την παροχή οποιασδήποτε πίστωσης, ανανέωσής της ή παράτασης της προθεσμίας πληρωμής της ή η κατάρτιση σύμβασης δανείου, β) η συνομολόγηση ή λήψη από τον παρέχοντα την πίστωση ή τον χορηγούντα το δάνειο, για τον εαυτό του ή τρίτο, περιουσιακών ωφελημάτων προφανώς δυσανάλογων προς την παροχή του, με βάση τις ειδικές περιστάσεις, ή που υπερβαίνουν το κατά το νόμο θεμιτό ποσοστό του τόκου, και γ) η συνομολόγηση ή λήψη των ως άνω περιουσιακών ωφελημάτων να επιτυγχάνεται με την εκμετάλλευση, από τον δράστη, της οικονομικής ανάγκης, πνευματικής αδυναμίας κ.λπ. του παθόντος, δηλαδή εκείνου στον οποίο παρέχεται η πίστωση ή χορηγείται το δάνειο. Από τα ανωτέρω συνάγεται ότι το έγκλημα της τοκογλυφίας, κατ' επάγγελμα, που αποτελεί το βασικό έγκλημα της αποδιδόμενης στους αναιρεσείοντες - κατηγορουμένους αξιόποινης πράξης της νομιμοποίησης εσόδων από εγκληματικές δραστηριότητες, κατ' εξακολούθηση, κατ' επάγγελμα, στην κρινόμενη υπόθεση, είναι υπαλλακτικώς μικτό, ως τέτοιο δε μπορεί να τελείται με τη συνομολόγηση ή με τη λήψη τοκογλυφικών ωφελημάτων, υπό την προϋπόθεση όμως, μετά την 1-7-2019, της εκμετάλλευσης, από τον δράστη, της οικονομικής ανάγκης, πνευματικής αδυναμίας κ.λπ. εκείνου στον οποίο παρέχεται η πίστωση ή χορηγείται το δάνειο, σε αντίθεση με την προϊσχύσασα μέχρι 30-6-2019 διάταξη του άρθρου 404 του Π.Κ., σύμφωνα με την οποία για την στοιχειοθέτηση της υπό στενή έννοια τοκογλυφίας (συνομολόγηση ή λήψη, κατά την κατάρτιση σύμβασης δανείου χρημάτων, περιουσιακών ωφελημάτων που υπερβαίνουν το κατά το νόμο θεμιτό ποσοστό του τόκου) δεν απαιτείτο η επίτευξη των παραπάνω ωφελημάτων να γινόταν με την εκμετάλλευση, από τον δράστη, της οικονομικής ανάγκης, πνευματικής αδυναμίας κ.λπ. εκείνου στον οποίο χορηγείτο το δάνειο. Περαιτέρω, με την παρ. 2 του άρθρου 404 του Π.Κ., όπως αυτή ίσχυσε το χρονικό διάστημα από 1-7-2019 έως 12-11-2021, πριν την τροποποίησή της με το άρθρο 98 του Ν. 4855/2021, η κατ' επάγγελμα τέλεση της τοκογλυφίας τιμωρείτο σε βαθμό πλημμελήματος, ήτοι με φυλάκιση τουλάχιστον τριών (3) ετών και χρηματική ποινή, αντί της ποινής κάθειρξης μέχρι δέκα (10) ετών και χρηματικής ποινής που προέβλεπε η προϊσχύσασα μέχρι 30-6-2019 διάταξη, και κάθειρξης έως οκτώ (8) έτη και χρηματικής ποινής που προβλέπει η ήδη ισχύουσα από 12-11-2021 αντίστοιχη διάταξη (Α.Π. 952/2022), με την ισχύουσα δε από 1-7-2019 διάταξη του άρθρου 405 του νέου Π.Κ. το έγκλημα της τοκογλυφίας διώκεται πλέον κατ' έγκληση, ενώ μέχρι την 30-6-2019, υπό την ισχύ του παλαιού Π.Κ., διωκόταν αυτεπαγγέλτως. Από τα ανωτέρω συνάγεται ότι οι διατάξεις του άρθρου 404 του νέου Π.Κ., όπως αυτές ίσχυσαν το χρονικό διάστημα από 1-7-2019 έως και 12-11-2021, πριν την τροποποίησή τους με το άρθρο 98 του Ν. 4855/2021, που αφορούν το έγκλημα της τοκογλυφίας, κατ' επάγγελμα, που τελείται με τη συνομολόγηση ή λήψη περιουσιακών ωφελημάτων που υπερβαίνουν το κατά το νόμο θεμιτό ποσοστό του τόκου, είναι ευμενέστερες, τόσο των αντιστοίχων διατάξεων του παλαιού Π.Κ., που ίσχυσαν μέχρι 30-6-2019, καθόσον: α) για τη συγκρότησή του απαιτείται η συνδρομή του πρόσθετου στοιχείου της εκμετάλλευσης, από τον υπαίτιο, της οικονομικής ανάγκης, πνευματικής αδυναμίας κ.λπ. εκείνου στον οποίο χορηγείται το δάνειο, β) τιμωρείται με φυλάκιση, δηλαδή σε βαθμό πλημμελήματος (άρθρο 18 εδ. α', γ' του Π.Κ.), και γ) διώκεται κατ' έγκληση, ενώ υπό την ισχύ του παλαιού Π.Κ. αντιστοίχως δεν απαιτείτο το στοιχείο της οικονομικής ανάγκης, πνευματικής αδυναμίας κ.λπ. εκείνου στον οποίο χορηγείτο το δάνειο, τιμωρείτο με κάθειρξη μέχρι δέκα (10) ετών και χρηματική ποινή, δηλαδή σε βαθμό κακουργήματος (άρθρο 18 εδ. α', β' του Π.Κ.), και διωκόταν αυτεπαγγέλτως, όσο και των διατάξεων που ήδη ισχύουν, καθόσον η ανωτέρω αξιόποινη (τοκογλυφία κατ' επάγγελμα) τιμωρείται πλέον με κάθειρξη έως οκτώ (8) έτη και χρηματική ποινή, δηλαδή σε βαθμό κακουργήματος. Επομένως, για την αξιόποινη πράξη της τοκογλυφίας, κατ' επάγγελμα, εφαρμοστέες στην κρινόμενη υπόθεση, ως επιεικέστερες για τους αναιρεσείοντες - κατηγορουμένους, σύμφωνα με όσα έχουν εκτεθεί στην προηγηθείσα υπό στοιχείο VII νομική σκέψη, είναι οι διατάξεις του άρθρου 404 του Π.Κ., όπως αυτές ίσχυσαν το χρονικό διάστημα από 1-7-2019 έως και 12-11-2021, πριν την τροποποίησή τους με το άρθρο 98 του Ν. 4855/2021. IΧ. Σύμφωνα με τις διατάξεις του άρθρου 2 παρ. 1 του Ν. 2331/1995 (Φ.Ε.Κ. 173/24-8-1995, τεύχος πρώτο), όπως αυτό ίσχυε μέχρι 13-12-2005: "Με ποινή καθείρξεως μέχρι δέκα ετών τιμωρείται όποιος από κερδοσκοπία ή με σκοπό να συγκαλύψει την αληθή προέλευση ή να παράσχει συνδρομή σε πρόσωπο που ενέχεται σε εγκληματική δραστηριότητα, αγοράζει, αποκρύπτει, λαμβάνει ως εμπράγματη ασφάλεια, δέχεται στην κατοχή του, καθίσταται οπωσδήποτε δικαιούχος, μετατρέπει ή μεταβιβάζει οποιαδήποτε περιουσία που προέρχεται από την προαναφερόμενη δραστηριότητα. Αν ο δράστης ασκεί τέτοιου είδους δραστηριότητες κατ' επάγγελμα ή είναι ιδιαίτερα επικίνδυνος ή υπότροπος, τιμωρείται με ποινή καθείρξεως τουλάχιστον δέκα ετών, εφόσον δεν συντρέχει περίπτωση βαρύτερης ποινής". Οι παραπάνω διατάξεις αντικαταστάθηκαν με το άρθρο 3 παρ. 1 του Ν. 3424/2005 (Φ.Ε.Κ. 305/13-12-2005, τεύχος πρώτο) ως εξής: "1.α. Με κάθειρξη μέχρι δέκα (10) ετών τιμωρείται ο υπαίτιος πράξεων νομιμοποίησης εσόδων από εγκληματικές δραστηριότητες, β. Ο υπαίτιος των πράξεων του στοιχείου α' τιμωρείται με κάθειρξη αν έδρασε ως υπάλληλος των νομικών προσώπων που αναφέρονται στο άρθρο 2α' παρ. 1 και με κάθειρξη τουλάχιστον δέκα (10) ετών αν ασκεί τέτοιου είδους πράξεις κατ' επάγγελμα ή είναι υπότροπος ή έδρασε στα πλαίσια οργανωμένης εγκληματικής ή τρομοκρατικής ομάδας ή οργάνωσης", ίσχυσαν δε, με τη μορφή αυτή, από 13-12-2005 έως 4-8-2008, ενώ από 5-8-2008 μέχρι 30-7-2018 ίσχυε ο Ν. 3691/2008 (Φ.Ε.Κ. 166/5-8-2008), ο οποίος στο άρθρο 45 παρ. 1 ορίζει ότι: "α. Με κάθειρξη μέχρι δέκα ετών και με χρηματική ποινή από είκοσι χιλιάδες ευρώ (20.000 ευρώ) έως ένα εκατομμύριο ευρώ (1.000.000 ευρώ), τιμωρείται ο υπαίτιος πράξεων νομιμοποίησης εσόδων από εγκληματικές δραστηριότητες. β. Ο υπαίτιος των πράξεων του προηγούμενου στοιχείου α' τιμωρείται με κάθειρξη και με χρηματική ποινή από τριάντα χιλιάδες ευρώ (30.000 ευρώ) έως ένα εκατομμύριο πεντακόσιες χιλιάδες ευρώ (1.500.000 ευρώ), αν έδρασε ως υπάλληλος υπόχρεου νομικού προσώπου ή αν το βασικό αδίκημα περιλαμβάνεται στα αδικήματα των στοιχ. γ', δ' και ε' του άρθρου 3 του παρόντος, ακόμη και αν για αυτά προβλέπεται ποινή φυλάκισης, γ. Ο υπαίτιος των πράξεων του στοιχείου α' τιμωρείται με κάθειρξη τουλάχιστον δέκα ετών και με χρηματική ποινή από πενήντα χιλιάδες ευρώ (50.000 ευρώ) έως δύο εκατομμύρια ευρώ (2.000.000 ευρώ), αν ασκεί τέτοιου είδους δραστηριότητες κατ' επάγγελμα ή κατά συνήθεια ή είναι υπότροπος ή έδρασε για λογαριασμό, προς όφελος ή εντός των πλαισίων εγκληματικής ή τρομοκρατικής οργάνωσης ή ομάδας", ήδη δε ισχύει ο Ν. 4557/2018 (Φ.Ε.Κ. 139/30-7-2018, τεύχος πρώτο), ο οποίος στο άρθρο 39 παρ. 1, όπως συμπληρώθηκε με το άρθρο 30 του Ν. 4734/2020 (Φ.Ε.Κ. 196/8-10-2020) και αντικαταστάθηκε με το άρθρο 5 του Ν. 4816/2021 (Φ.Ε.Κ. 118/9.7.2021), ορίζει ότι: "1. α) Ο υπαίτιος πράξεων νομιμοποίησης εσόδων από εγκληματικές δραστηριότητες τιμωρείται με κάθειρξη έως οκτώ (8) έτη και με χρηματική ποινή από τριακόσιες (300) έως χίλιες (1.000) ημερήσιες μονάδες. β) Ο υπαίτιος των πράξεων της περ. α' τιμωρείται με κάθειρξη έως δέκα (10) έτη και με χρηματική ποινή από χίλιες (1.000) έως πέντε χιλιάδες (5.000) ημερήσιες μονάδες: αα) αν το αντικείμενο της νομιμοποίησης υπερβαίνει συνολικά σε αξία το ποσό των εκατό είκοσι χιλιάδων (120.000) ευρώ, ή ββ) αν η πράξη τελείται από υπόχρεο φυσικό πρόσωπο κατά την άσκηση της επαγγελματικής του δραστηριότητας ή από πρόσωπο του πρώτου εδαφίου της παρ. 2 του άρθρου 46, ή γγ) αν η περιουσία που είναι αντικείμενο νομιμοποίησης προέρχεται από τα κακουργήματα των περ. α', β', γ', η' και θ' του άρθρου 4, καθώς και των άρθρων 323Α, 374, 380, της παρ. 2 και του δεύτερου εδαφίου της παρ. 3 του άρθρου 385 του Ποινικού Κώδικα (ΠΚ, 4619/2019, Α' 95), της παρ. 5 του άρθρου 29 και του άρθρου 30 του ν. 4251/2014 (Α' 80). γ) Ο υπαίτιος των πράξεων της περ. α' τιμωρείται με κάθειρξη και με χρηματική ποινή από δύο χιλιάδες (2.000) έως δέκα χιλιάδες (10.000) ημερήσιες μονάδες, αν ασκεί τέτοιου είδους δραστηριότητες κατ' επάγγελμα ή ως μέλος εγκληματικής οργάνωσης, η οποία επιδιώκει την τέλεση πράξεων νομιμοποίησης. δ) Αν το βασικό αδίκημα τιμωρείται σε βαθμό πλημμελήματος, η ποινή για το αδίκημα της νομιμοποίησης εσόδων από εγκληματικές δραστηριότητες είναι φυλάκιση έως τρία (3) έτη και χρηματική ποινή έως τριακόσιες (300) ημερήσιες μονάδες. Αν η πράξη τελέστηκε κατ' επάγγελμα επιβάλλονται οι κυρώσεις της περ. γ'. ε) Η ποινική ευθύνη για το βασικό αδίκημα δεν αποκλείει την τιμωρία των υπαιτίων, αυτουργού και συμμετόχων για τις πράξεις των περ. α', β', γ' και δ', εφόσον τα στοιχεία της αντικειμενικής υπόστασης των πράξεων νομιμοποίησης εσόδων από εγκληματικές δραστηριότητες είναι διαφορετικά από εκείνα του βασικού αδικήματος. Σε κάθε περίπτωση, ο αυτουργός ή ο συμμέτοχος της πράξης της περ. γ' της παρ. 1 του άρθρου 2 μένει ατιμώρητος εάν κριθεί ένοχος, με την ίδια ή με προγενέστερη απόφαση, για την τέλεση του βασικού αδικήματος, εκτός εάν για την πράξη της νομιμοποίησης απειλείται στερητική της ελευθερίας ποινή με υψηλότερο ανώτατο όριο. Η απαλλαγή κατά το προηγούμενο εδάφιο δεν αποκλείει την επιβολή ποινής στους λοιπούς αυτουργούς ή συμμετόχους της πράξης της νομιμοποίησης. Αν εχώρησε καταδίκη του υπαιτίου για βασικό αδίκημα, η ποινή κατ' αυτού ή των οικείων του για το αδίκημα της νομιμοποίησης εσόδων που έχουν προκύψει από το ίδιο βασικό αδίκημα δεν μπορεί να υπερβαίνει την επιβληθείσα ποινή για την τέλεση του βασικού αδικήματος. στ) Με φυλάκιση και χρηματική ποινή έως πεντακόσιες (500) ημερήσιες μονάδες τιμωρείται ο υπαίτιος του εγκλήματος της νομιμοποίησης εσόδων της περ. γ' της παρ. 1 του άρθρου 2 που δεν είναι συμμέτοχος στη διάπραξη του βασικού αδικήματος, εφόσον είναι οικείος του υπαιτίου του βασικού αδικήματος. ζ) Το τελευταίο εδάφιο της περ. ε' και η περ. στ' δεν εφαρμόζονται αν συντρέχουν περιστάσεις κατ' επάγγελμα τέλεσης της νομιμοποίησης. η) Κατά την επιμέτρηση της ποινής για πράξεις νομιμοποίησης εσόδων από εγκληματικές δραστηριότητες λαμβάνονται υπόψη ως επιβαρυντικές περιστάσεις οι αμετάκλητες καταδικαστικές αποφάσεις για το αδίκημα αυτό που εκδίδουν δικαστήρια άλλων κρατών μερών της Σύμβασης του Συμβουλίου της Ευρώπης της 16ης Μαΐου 2005 για τη νομιμοποίηση, την ανίχνευση, την κατάσχεση και τη δήμευση εσόδων από εγκληματικές δραστηριότητες και τη χρηματοδότηση της τρομοκρατίας, η οποία κυρώθηκε με τον ν. 4478/2017 (Α' 91)". Περαιτέρω, με την παρ. 5 του άρθρου 2 του Ν. 3424/2005 καταργήθηκε το υφιστάμενο στο άρθρο 1 του Ν. 2331/1995 στοιχείο β' και προστέθηκαν στοιχεία β', η', θ' και ι', το στοιχείο β' δε ορίζει τα εξής: "Νομιμοποίηση εσόδων από εγκληματικές δραστηριότητες": Οι ακόλουθες εκ προθέσεως τελούμενες πράξεις: - η μετατροπή ή η μεταβίβαση περιουσίας εν γνώσει του γεγονότος ότι προέρχεται από εγκληματικές δραστηριότητες ή από πράξη συμμετοχής σε τέτοιες δραστηριότητες, με σκοπό την απόκρυψη ή τη συγκάλυψη της παράνομης προέλευσής της ή την παροχή συνδρομής σε οποιονδήποτε εμπλέκεται στις δραστηριότητες αυτές, προκειμένου να αποφύγει τις έννομες συνέπειες των πράξεών του, - η απόκρυψη ή η συγκάλυψη της αλήθειας όσον αφορά τη φύση, προέλευση, διάθεση ή διακίνηση περιουσίας ή τον τόπο όπου αυτή ευρίσκεται ή αποκτήθηκε ή την κυριότητα επί περιουσίας ή σχετικών με αυτή δικαιωμάτων εν γνώσει του γεγονότος ότι η περιουσία αυτή προέρχεται από εγκληματική δραστηριότητα ή από πράξη συμμετοχής σε τέτοια δραστηριότητα, - η απόκτηση, κατοχή ή χρήση περιουσίας, εν γνώσει κατά το χρόνο της κτήσης, του γεγονότος ότι η περιουσία προέρχεται από εγκληματικές δραστηριότητες ή από πράξη συμμετοχής σε τέτοιες δραστηριότητες, - η συμμετοχή σε μία από τις πράξεις που αναφέρουν οι προηγούμενες περιπτώσεις, η σύσταση οργάνωσης για τη διάπραξή της, η απόπειρα διάπραξης, η υποβοήθηση, η υποκίνηση, η παροχή συμβουλών σε τρίτο για τη διάπραξή της ή η διευκόλυνση της τέλεσης της πράξης ". Επίσης, σύμφωνα με τη διάταξη του άρθρου 1 περ. γ' του Ν. 2331/1995, ως περιουσία νοείται "Τα περιουσιακά στοιχεία κάθε είδους, ενσώματα ή ασώματα, κινητά ή ακίνητα, υλικά ή άυλα, καθώς και τα νομικά έγγραφα ή στοιχεία που αποδεικνύουν τίτλο ιδιοκτησίας ή δικαιώματα προς απόκτηση τέτοιων περιουσιακών στοιχείων", την ίδια δε έννοια έχει η περιουσία σύμφωνα με τις διατάξεις του άρθρου 4 παρ. 1 του Ν. 3691/2008 και του άρθρου 3 παρ. 1 του Ν. 4557/2018, με τη διευκρίνιση ότι σ' αυτήν (περιουσία) περιλαμβάνονται, κατά την έννοια του νόμου, και στοιχεία οποιασδήποτε μορφής, έντυπης, ηλεκτρονικής ή ψηφιακής, που αποδεικνύουν τίτλο ιδιοκτησίας ή δικαιώματα προς απόκτηση τέτοιων περιουσιακών στοιχείων, καθώς και τα έσοδα από το βασικό έγκλημα. Από τη διατύπωση των ανωτέρω διατάξεων συνάγεται ότι ως νομιμοποίηση εσόδων από εγκληματικές δραστηριότητες νοείται η διαδικασία μέσω της οποίας αποκρύπτεται η ύπαρξη, η παράνομη πηγή ή η παράνομη χρήση εσόδων, τα οποία στη συνέχεια μεταμφιέζονται με τέτοιο τρόπο ώστε η προέλευσή τους να εμφανίζεται ως νόμιμη. Επομένως, για να μπορεί να γίνει λόγος για νομιμοποίηση εσόδων από εγκληματικές δραστηριότητες, απαιτείται να έχει προηγηθεί μια άλλη εγκληματική δραστηριότητα, η οποία περιγράφεται στο νόμο ως βασικό έγκλημα. Στην έννοια της εγκληματικής αυτής δραστηριότητας περιλαμβάνεται, κατά το άρθρο 1 περ. α' του Ν. 2331/1995, όπως προστέθηκε με το άρθρο 6 παρ. 1 του Ν. 2515/1997 (Φ.Ε.Κ. 154/25-7-1997, τεύχος πρώτο) και το αδίκημα "(...) αιζ) της τοκογλυφίας, αν αυτή ασκείται κατ' επάγγελμα ή κατά συνήθεια (άρθρο 404 παρ. 3 Ποινικού Κώδικα) ...", ενώ μετά την αντικατάσταση της ανωτέρω διάταξης με το άρθρο 2 του Ν. 3424/2005 (Φ.Ε.Κ. 305/13-12-2005, τεύχος πρώτο), προστέθηκε στην παρ. 1 περ. α', υπό στοιχείο ιι', και κάθε αξιόποινη πράξη που τιμωρείται με ποινή στερητική της ελευθερίας, της οποίας το ελάχιστο όριο είναι άνω των έξι (6) μηνών και από την τέλεσή της προέκυψε περιουσία τουλάχιστον δεκαπέντε χιλιάδων ευρώ (15.000,00 €). Από τις ανωτέρω διατάξεις συνάγεται ότι το έγκλημα της νομιμοποίησης εσόδων από εγκληματικές δραστηριότητες προϋποθέτει αντικειμενικά μεν (εναλλακτικά) μετατροπή ή μεταβίβαση, απόκτηση, κατοχή ή χρήση περιουσίας που προέρχεται από εγκληματική δραστηριότητα ή από πράξη συμμετοχής σε τέτοια δραστηριότητα, απόκρυψη ή συγκάλυψη της αλήθειας όσον αφορά τη φύση, την προέλευση και την κυριότητα τέτοιας περιουσίας, συμμετοχή σε μία από τις ανωτέρω πράξεις, σύσταση οργάνωσης για τη διάπραξή της κ.λπ., υποκειμενικά δε άμεσο δόλο, ως προς την παράνομη προέλευση των εσόδων, επιπλέον δε στον πρώτο τρόπο τέλεσης του εγκλήματος, δηλαδή τη μετατροπή ή μεταβίβαση περιουσίας, και σκοπό συγκάλυψης της αληθούς προέλευσης της περιουσίας αυτής, ή παροχής συνδρομής σε άλλον, που εμπλέκεται στις δραστηριότητες αυτές, προκειμένου να αποφύγει τις έννομες συνέπειες των πράξεών του. Πρόκειται για έγκλημα υπαλλακτικώς μεικτό με υπερχειλή υποκειμενική υπόσταση, δηλαδή έγκλημα σκοπού, ο οποίος συνίσταται στην επιδίωξη συγκάλυψης της προέλευσης περιουσίας ή παροχής σε άλλον συνδρομής για συγκάλυψη. Κατ' αυτόν τον τρόπο ο δράστης της νομιμοποίησης εσόδων από εγκληματικές δραστηριότητες, όταν δεν είναι το ίδιο πρόσωπο και του βασικού εγκλήματος, πρέπει να είναι σε γνώση, ότι η περιουσία προέρχεται από εγκληματικές δραστηριότητες ή ότι ο δράστης στον οποίο παρέχει συνδρομή εμπλέκεται σε τέτοια εγκληματική δραστηριότητα. Πέραν της γνώσης ως προς την παράνομη προέλευση των εσόδων απαιτείται στον πρώτο τρόπο τέλεσης του εγκλήματος, δηλαδή τη μετατροπή ή μεταβίβαση περιουσίας, και σκοπός απόκρυψης ή συγκάλυψης της παράνομης προέλευσης της περιουσίας ή σκοπός συνδρομής σε πρόσωπο εμπλεκόμενο στην προηγούμενη εγκληματική δράση για να αποφύγει αυτό τις έννομες συνέπειες των πράξεών του, όπως ήδη προαναφέρθηκε. Απαιτείται, δηλαδή, σκοπός δημιουργίας σύγχυσης ως προς το νομιμοποιούμενο αντικείμενο ή το πρόσωπο του δράστη που το εξασφάλισε. Το ίδιο στοιχείο θα πρέπει να θεωρηθεί αναγκαίο, ως επιπλέον άγραφος όρος, και σε ό,τι αφορά τον τρίτο τρόπο τέλεσης του εγκλήματος, δηλαδή την απόκτηση, κατοχή και χρήση της νομιμοποιούμενης περιουσίας. Περαιτέρω, με το Ν. 3691/2008 (άρθρο 2 παρ. 2) διατηρήθηκε η προϋπόθεση να γνωρίζει ο δράστης με βεβαιότητα (άμεσος δόλος), ότι η νομιμοποιούμενη περιουσία προέρχεται από προηγούμενη εγκληματική πράξη σε όλες τις τυποποιημένες μορφές της νομιμοποίησης εσόδων από εγκληματικές δραστηριότητες, δηλαδή τη μετατροπή, τη μεταβίβαση, την απόκρυψη, τη συγκάλυψη, την απόκτηση, την κατοχή, διαχείριση ή χρήση της περιουσίας. Με τη διάταξη της παρ. 5 του άρθρου 2 του Ν. 3691/2008 προστέθηκε, κατά αντιγραφή από την 3η Οδηγία, ότι "η γνώση, η πρόθεση ή ο σκοπός που απαιτούνται ως στοιχεία του πραγματικού των αδικημάτων των παρ. 2 και 3 μπορούν να συνάγονται και από τις συντρέχουσες πραγματικές περιστάσεις". Η εισαγωγή της διάταξης αυτής καταλαμβάνει όχι μόνον το αδίκημα της νομιμοποίησης εσόδων από εγκληματικές δραστηριότητες, αλλά και κάθε βασικό αδίκημα του καταλόγου του άρθρου 3 του νέου νόμου. Το έγκλημα της νομιμοποίησης εσόδων από εγκληματικές δραστηριότητες προϋποθέτει, όπως ήδη προαναφέρθηκε, την προγενέστερη τέλεση άλλου εγκλήματος που συνιστά την εγκληματική δραστηριότητα και χαρακτηρίζεται ως το βασικό έγκλημα, από το οποίο ο υπαίτιος ή άλλος αποκόμισε παράνομα έσοδα, όπως είναι και το χρήμα σε υλική ή άυλη μορφή. Όταν αυτουργός της πράξης της νομιμοποίησης εσόδων από εγκληματικές δραστηριότητες είναι το ίδιο πρόσωπο με τον δράστη του βασικού εγκλήματος, πράγμα που δεν αποκλείεται από οποιαδήποτε διάταξη του νόμου (εκτός από την περίπτωση που το έγκλημα τελείται υπό τη μορφή της "παροχής συνδρομής" σε άλλο πρόσωπο ενεχόμενο σε εγκληματική δραστηριότητα, οπότε η ταυτοπροσωπία αποκλείεται εννοιολογικά) ή άλλη διάταξη, συρρέει με εκείνο πραγματικά, αφού πρόκειται για δύο εντελώς διαφορετικά, κατά τα στοιχεία τους, εγκλήματα, με διακεκριμένη και διαφορετική το καθένα απαξία. Με άλλα λόγια αποκλείεται η ταύτιση του ενεργητικού υποκειμένου του βασικού εγκλήματος, από το οποίο προήλθαν τα παράνομα έσοδα, με τον δράστη της νομιμοποίησης, μόνον στην περίπτωση της προς τον σκοπό παροχής συνδρομής σε πρόσωπο, που ενέχεται σε εγκληματική δραστηριότητα, διότι, όταν γίνεται λόγος από το νομοθέτη για παροχή συνδρομής σε ενεχόμενο σε εγκληματική δραστηριότητα πρόσωπο, αναφέρεται προφανώς σε τρίτο πρόσωπο, το οποίο είναι και το ενεργητικό υποκείμενο κάποιας από τις πράξεις που ορίζονται στις διατάξεις του άρθρου 1 του Ν. 2331/1995, στην περίπτωση δε αυτή αποκλείεται η ταύτιση του ενεργητικού υποκειμένου του βασικού εγκλήματος, από το οποίο προήλθαν τα παράνομα έσοδα, με τον υπαίτιο του αδικήματος της νομιμοποίησης. Στις υπόλοιπες περιπτώσεις, εφόσον ο νόμος δεν διακρίνει, δεδομένου δε ότι χρησιμοποιεί την έκφραση "όποιος", με σαφήνεια συνάγεται ότι ενεργητικό υποκείμενο του εγκλήματος του άρθρου 2 παρ. 1 του Ν. 2331/1995 μπορεί να είναι οποιοσδήποτε, ακόμη και ο υπαίτιος ενός από τα βασικά εγκλήματα, λόγος για τον οποίο δεν θα πρέπει να γίνεται συσταλτική ερμηνεία του, αφού έχει θεσπισθεί για την αντιμετώπιση του ανωτέρω εγκλήματος. Έτσι, κατ' εξοχήν ο νόμος τιμωρεί τις πράξεις της συγκάλυψης της αληθούς προέλευσης εκείνου που απέκτησε ο ίδιος περιουσία από εγκληματικές δραστηριότητες, ενώ τον άλλον (εκτός από τον αποκτήσαντα) τον θεωρεί συνεργό και τον τιμωρεί ως αυτουργό της πράξης. Περαιτέρω, εφόσον τα αναφερόμενα στο άρθρο 1 του Ν. 2331/1995 αδικήματα, με εκείνα του άρθρου 2 ίδιου νόμου τελούν σε πραγματική συρροή, όπως έχει προεκτεθεί, δεν μπορεί να υποστηριχθεί ότι οι αναφερόμενες στο άρθρο 2 αξιόποινες ενέργειες αποτελούν μη τιμωρητέες ύστερες πράξεις, όταν μάλιστα αυτές τιμωρούνται σε βαθμό κακουργήματος, ενώ πολλές βασικές αξιόποινες πράξεις τιμωρούνται σε βαθμό πλημμελήματος. Εκτός αυτού, δεν τίθεται θέμα επικουρικότητας των προβλεπόμενων από τις διατάξεις του άρθρου 2 του Ν. 2331/1995 αδικημάτων, σε σχέση με τα αδικήματα που προβλέπονται από το άρθρο 1 του νόμου αυτού, αφού δεν πρόκειται για περισσότερες μορφές συμμετοχής στο ίδιο αδίκημα, αλλά περί εκτέλεσης δύο αυθύπαρκτων, διακρινόμενων μεταξύ τους, αδικημάτων, το καθένα από τα οποία συγκροτείται από ιδιαίτερα στοιχεία. Ούτε, όμως, περί απορρόφησης αδικήματος προβλεπόμενου από το άρθρο 2 του Ν. 2331/1995 σε αδίκημα προβλεπόμενο από το άρθρο 1 του νόμου αυτού μπορεί να γίνει λόγος. Τούτο δε διότι εφαρμογή της αρχής της απορρόφησης υπάρχει μόνο στην περίπτωση κατά την οποία η μεταγενέστερη πράξη συνάπτεται σε ενότητα προς άλλη προηγούμενη, συνιστώσα απλώς εξασφάλιση ή χρησιμοποίηση του κτηθέντος με την προηγουμένη πράξη, χωρίς όμως, να προσβάλλει άλλα έννομα αγαθά του ίδιου ή άλλου προσώπου ή της κοινωνικής ολότητας, διότι μόνο σ' αυτή την περίπτωση μπορεί να υποστηριχθεί ότι η εφαρμογή της πρώτης πρόβλεψης καλύπτει όλη την απαξία, αντικειμενική και υποκειμενική, της εγκληματικής δράσης του υπαιτίου. Άλλωστε με το άρθρο 3 του Ν. 3424/2005, ο οποίος εκδόθηκε για την εναρμόνιση και προσαρμογή της ελληνικής νομοθεσίας προς την οδηγία 2001/97/ΕΚ (L 344/4-12-2001, σελ. 76) του Ευρωπαϊκού Κοινοβουλίου και του Συμβουλίου, η οποία τροποποιεί την Οδηγία 91/308/ΕΟΚ (L 166/28-6-1991, σελ. 77) του Συμβουλίου, αντικαταστάθηκε η παρ. 1 του άρθρου 2 Ν. 2331/1995 και ορίζεται στο στοιχ. δ' αυτής ότι: "Η ποινική ευθύνη για το βασικό έγκλημα δεν αποκλείει την τιμωρία του υπαιτίου και για τις πράξεις των ανωτέρω στοιχείων α', β' και γ' της παρ. αυτής", κατά το στοιχ. β' δε "ο υπαίτιος πράξεων νομιμοποίησης εσόδων από εγκληματικές δραστηριότητες τιμωρείται με κάθειρξη τουλάχιστον δέκα ετών αν ασκεί τέτοιου είδους πράξεις κατ' επάγγελμα. Όμως στις περιπτώσεις αυτές (του στοιχ. δ') ο υπαίτιος τιμωρείται και ως αυτουργός ή ως ηθικός αυτουργός των πράξεων των ανωτέρω στοιχείων α', β' και γ' αν η τέλεσή τους από τον ίδιο ή από άλλον, εντάσσεται στο συνολικό σχεδιασμό δράσης", τα ίδια δε ορίζονται με τις διατάξεις των άρθρων 45 παρ. ιε' του Ν. 3691/2008 και 39 παρ. 1 περ. ε' του ήδη ισχύοντος Ν. 4557/2018. Με την ανωτέρω διάταξη του άρθρου 3 του Ν. 3424/2005 δεν θεσμοθετείται για πρώτη φορά το αξιόποινο της πράξης της νομιμοποίησης εσόδων από εγκληματική δραστηριότητα και στην περίπτωση κατά την οποία το πρόσωπο του δράστη αυτής ταυτίζεται με εκείνο του δράστη του βασικού εγκλήματος. Το αξιόποινο της συμπεριφοράς του υπαιτίου της νομιμοποίησης εσόδων και δράστη ταυτοχρόνως του βασικού εγκλήματος προκύπτει, όπως προαναφέρθηκε από τους σαφείς ως άνω ορισμούς του άρθρου 2 παρ. 1 του Ν. 2331/1995, με τη νέα δε διάταξη επαναβεβαιώνεται η προϊσχύσασα και σκοπείται η άρση αντίθετων ερμηνευτικών εκδοχών, οι οποίες υποστηρίχθηκαν ως προς το ενεργητικό υποκείμενο του εγκλήματος (Α.Π. 991/2018). Περιέλαβαν δηλαδή οι ανωτέρω νόμοι, ρητά στις διατάξεις τους, τις παραπάνω προϋποθέσεις, οι οποίες, υπό την προηγούμενη διατύπωση του άρθρου 2 παρ. 1 του Ν. 2331/1995, θεωρούνταν αυτονόητες (Α.Π. 1318/2022, Α.Π. 681/2021, Α.Π. 1309/2019). Εξάλλου, η ανωτέρω βασική εγκληματική δραστηριότητα, η οποία αναγκαίως ερευνάται παρεμπιπτόντως, δεν πρέπει να εικάζεται ή να πιθανολογείται, αλλά να προσδιορίζεται επαρκώς και να εξατομικεύεται ως προς το χρόνο και τους δράστες αυτής, έστω και αν δεν έχουν κατηγορία ή η σχετική πράξη έχει υποκύψει σε παραγραφή, να αποδεικνύεται δε με την απαιτούμενη δικανική βεβαιότητα, καθόσον η τέλεσή της αποτελεί στοιχείο συγκρότησης της αντικειμενικής υπόστασης του εγκλήματος της νομιμοποίησης εσόδων από εγκληματικές δραστηριότητες (Α.Π. 726/2021, Α.Π. 1177/2019). Για τις προγενέστερες του Ν. 3424/2005 πράξεις, που αφορούν νομιμοποίηση εσόδων από εγκληματικές δραστηριότητες, πρέπει να επισημανθούν τα εξής: Ύστερα από αλλεπάλληλες προσθήκες, είχαν καταχωρηθεί στον κατάλογο του άρθρου 1 παρ. α' του Ν. 2331/1995, ως εγκλήματα που συνιστούν εγκληματική δραστηριότητα, είκοσι τέσσερεις (24) κατηγορίες εγκλημάτων, μεταξύ των οποίων (με ένδειξη αιζ'), όπως ήδη προαναφέρθηκε, και το αδίκημα της τοκογλυφίας, αν αυτή ασκείται κατ' επάγγελμα ή κατά συνήθεια (άρθρο 404 παρ. 3 του προϊσχύσαντος μέχρι 30-6-2019 Ποινικού Κώδικα). Με την ισχύ του Ν. 3424/2005, από 13-12-2005, επανακαθορίστηκε η έννοια της εγκληματικής δραστηριότητας, χωρίς να καταχωρηθεί στον κατάλογο των βασικών εγκλημάτων το έγκλημα της τοκογλυφίας, κατ' επάγγελμα ή συνήθεια, ως ανεξάρτητη πράξη, ωστόσο όμως, οι προβλεπόμενες, στο άρθρο 1 του Ν. 2331/1995, όπως διαμορφώθηκε, μετά την τροποποίησή του, την 13-12-2005, με το Ν. 3424/2005, πράξεις σε βαθμό κακουργήματος, δεν έπαψαν να ισχύουν, διότι με την προσθήκη της δεύτερης κατηγορίας βασικών εγκλημάτων και την ένταξη σ' αυτήν συγκεκριμένων αξιόποινων πράξεων [ποινή στερητική της ελευθερίας κατ' ελάχιστο όριο έξι (6) μηνών και, σωρευτικά, περιουσία που δημιουργήθηκε τουλάχιστον δεκαπέντε χιλιάδων ευρώ (15.000,00 €)], που τυποποιούνται αδιακρίτως στον Ποινικό Κώδικα και στους ειδικούς ποινικούς νόμους, διευρύνεται η έννοια του βασικού εγκλήματος και συνακόλουθα το πεδίο εφαρμογής της νομιμοποίησης εσόδων από εγκληματικές δραστηριότητες. Επομένως, το έγκλημα της τοκογλυφίας που έχει τελεστεί κατ' επάγγελμα, μετά την 13-12-2005, οπότε τέθηκε σε ισχύ ο Ν. 3424/2005, εντάσσεται στη δεύτερη κατηγορία του άρθρου 1 του Ν. 2331/1995, όπως αντικαταστάθηκε με το άρθρο 2 του Ν. 3424/2005, καθόσον ναι μεν με τον ανωτέρω νόμο δεν περιλήφθηκε ρητά το ανωτέρω έγκλημα στα βασικά εγκλήματα, πλην όμως προστέθηκε το εδάφιο ιι' στο οποίο περιλαμβάνεται σαφώς το εν λόγω έγκλημα, τιμωρούμενο, κατ' άρθρο 404 παρ. 2 του Π.Κ., όπως ίσχυσε το χρονικό διάστημα από 1-7-2019 έως και 12-11-2021, με ποινή φυλάκισης τουλάχιστον τριών (3) ετών και χρηματική ποινή. Επίσης, με το άρθρο 2 παρ. 5 του Ν. 3424/2005 καταργήθηκε το στοιχείο β' του άρθρου 1 του Ν. 2331/1995 και προστέθηκε με το ίδιο άρθρο στοιχείο β' με τίτλο "νομιμοποίηση εσόδων από εγκληματικές δραστηριότητες", που προβλέπει, ότι συνιστούν νομιμοποίηση εσόδων από εγκληματικές δραστηριότητες, οι ακόλουθες εκ προθέσεως τελούμενες πράξεις: "- η μετατροπή ή η μεταβίβαση περιουσίας εν γνώσει του γεγονότος ότι προέρχεται από εγκληματικές δραστηριότητες ή από πράξη συμμετοχής σε τέτοιες δραστηριότητες, με σκοπό την απόκρυψη ή τη συγκάλυψη της παράνομης προέλευσής της ή την παροχή συνδρομής σε οποιονδήποτε εμπλέκεται στις δραστηριότητες αυτές, προκειμένου να αποφύγει τις έννομες συνέπειες των πράξεών του, - η απόκρυψη ή η συγκάλυψη της αλήθειας όσον αφορά τη φύση, προέλευση, διάθεση ή διακίνηση περιουσίας ή τον τόπο όπου αυτή ευρίσκεται ή αποκτήθηκε ή την κυριότητα επί περιουσίας ή σχετικών με αυτή δικαιωμάτων εν γνώσει του γεγονότος ότι η περιουσία αυτή προέρχεται από εγκληματική δραστηριότητα ή από πράξη συμμετοχής σε τέτοια δραστηριότητα, - η απόκτηση, κατοχή ή χρήση περιουσίας, εν γνώσει κατά το χρόνο της κτήσης, του γεγονότος ότι η περιουσία προέρχεται από εγκληματικές δραστηριότητες ή από πράξη συμμετοχής σε τέτοιες δραστηριότητες, - η συμμετοχή σε μία από τις πράξεις που αναφέρουν οι προηγούμενες περιπτώσεις, η σύσταση οργάνωσης για τη διάπραξή της, η απόπειρα διάπραξης, η υποβοήθηση, η υποκίνηση, η παροχή συμβουλών σε τρίτο για τη διάπραξή της ή η διευκόλυνση της τέλεσης της πράξης". Έτσι με το Ν. 3424/2005 εισήχθη μία σημαντική αλλαγή, η οποία συνίσταται στο ότι δεν αρκεί πλέον ο ενδεχόμενος δόλος του υπαιτίου ως προς την προέλευση της προς νομιμοποίηση περιουσίας, αλλά απαιτείται ο δράστης να γνωρίζει ως βέβαιο ότι η περιουσία που νομιμοποιεί προέρχεται από εγκληματικές δραστηριότητες. Δηλαδή υποκειμενικά το έγκλημα προϋποθέτει άμεσο δόλο ως προς την προέλευση της περιουσίας.
Συνεπώς, επί των σχετικών πράξεων που έχουν τελεστεί υπό το καθεστώς ισχύος του Ν. 2331/1995, μέχρι την 13-12-2005, εφαρμοστέος, ως ευμενέστερος, σύμφωνα με όσα έχουν εκτεθεί στην προηγηθείσα υπό στοιχείο VIΙ νομική σκέψη, είναι ο Ν. 3424/2005, καθόσον το μεν θέτει πρόσθετο όρο για την τιμωρία του δράστη του βασικού εγκλήματος το δε αξιώνει, για την πλήρωση της υποκειμενικής υπόστασης του εγκλήματος της νομιμοποίησης εσόδων από εγκληματικές δραστηριότητες, τη συνδρομή άμεσου δόλου του υπαιτίου ως προς την προέλευση της προς νομιμοποίηση περιουσίας, προϋπόθεση που αξιώνει τόσο ο μεταγενέστερος Ν. 3691/2008 όσο και ο ήδη ισχύων Ν. 4557/2018, περαιτέρω δε οι διατάξεις του ανωτέρω Ν. 3424/2005 είναι επιεικέστερες και από εκείνες του Ν. 3691/2008, οι διατάξεις του οποίου πρέπει να σημειωθεί ότι δεν μεταβλήθηκαν κατά το περιεχόμενό τους με τον ήδη ισχύοντα Ν. 4557/2018, αφού: α) στο άρθρο 3, στοιχείο η' του νεότερου αυτού νόμου, ορίζεται ως εγκληματική δραστηριότητα (βασικό αδίκημα), "κάθε άλλο αδίκημα που τιμωρείται με ποινή στερητική της ελευθερίας, της οποίας το ελάχιστο όριο είναι άνω των έξι μηνών και από το οποίο προκύπτει περιουσιακό όφελος" (ανεξαρτήτως δηλαδή ποσού), ενώ το άρθρο 1 στοιχείο α' περ. ιι του Ν. 2331/1995, όπως αντικαταστάθηκε από το 2 παρ. 1 του Ν. 3424/2005, προέβλεπε περιουσιακό όφελος ύψους τουλάχιστον δεκαπέντε χιλιάδων ευρώ (15.000,00 €), και β) στο άρθρο 45 παρ. 1γ του Ν. 3691/2008, που ορίζει τις ποινικές κυρώσεις, προβλέπεται ότι "(...) γ. Ο υπαίτιος των πράξεων του στοιχείου α' τιμωρείται με κάθειρξη τουλάχιστον δέκα ετών και με χρηματική ποινή από πενήντα χιλιάδες (50.000) ευρώ έως δύο εκατομμύρια (2.000.000) ευρώ, αν ασκεί τέτοιου είδους δραστηριότητες κατ' επάγγελμα ή κατά συνήθεια ή είναι υπότροπος ή έδρασε για λογαριασμό, προς όφελος ή εντός των πλαισίων εγκληματικής ή τρομοκρατικής οργάνωσης ή ομάδα (...)", προβλέπεται, δηλαδή, εκτός από τη στερητική της ελευθερίας ποινή που απειλούσε ο Ν. 3424/2005 και χρηματική ποινή (Α.Π. 1177/2019), ενώ η ήδη ισχύουσα διάταξη του άρθρου 39 παρ. 1 περ. γ' του Ν. 4557/2018 είναι ευμενέστερη από τις προαναφερόμενες, για τον υπαίτιο, καθόσον με αυτήν, για την κατ' επάγγελμα τέλεση της αξιόποινης πράξης της νομιμοποίησης εσόδων από εγκληματική δραστηριότητα, απειλείται κάθειρξη, αντί της κάθειρξης τουλάχιστον δέκα (10) ετών, που προβλέπεται με τις αντίστοιχες διατάξεις των νόμων 2331/1995, 3424/2005 και 3691/2008. Περαιτέρω, ναι μεν στο δυσμενέστερο στο σύνολό του Ν. 3691/2008, συγκεκριμένα δε στο άρθρο 2 παρ. 2 στοιχ. δ' αυτού, τυποποιείται για πρώτη φορά ως τρόπος τέλεσης του εγκλήματος της χρησιμοποίησης εσόδων "η χρησιμοποίηση του χρηματοπιστωτικού τομέα με την τοποθέτηση σ' αυτόν ή η διακίνηση μέσω αυτού εσόδων που προέρχονται από εγκληματικές δραστηριότητες με σκοπό να προσδοθεί νομιμοφάνεια στα εν λόγω έσοδα", δηλαδή ότι μπορεί να θεωρηθεί η απλή και μόνο κατάθεση κατά τα προεκτεθέντα σε τράπεζα του προϊόντος ενός εγκλήματος, εφόσον αποδεικνύεται και η συνδρομή του σκοπού πρόσδοσης νομιμοφάνειας στα έσοδα αυτά, ως αυτοτελής πράξη νομιμοποίησης εσόδων, όμως και υπό το κράτος της ισχύος του προηγούμενου νόμου, που ως επιεικέστερος στο σύνολό του διέπει μερικότερες πράξεις της κρινόμενης υπόθεσης, κατ' εφαρμογή του άρθρου 2 παρ. 1 του Π.Κ., σύμφωνα με όσα έχουν εκτεθεί στην προηγηθείσα υπό στοιχείο VIΙ νομική σκέψη, δεν αποκλειόταν η νομιμοποίηση εσόδων που προερχόταν από εγκληματική δραστηριότητα να τελείται (και) με την χρησιμοποίηση του χρηματοπιστωτικού συστήματος, όταν ο δράστης ενεργεί ατομικά και προβαίνει είτε ο ίδιος προσωπικώς είτε μέσω άλλου προσώπου, αλλά για λογαριασμό του ιδίου, σε κατάθεση των χρημάτων που απέκτησε από την εγκληματική δραστηριότητα σε δικό του προσωπικό λογαριασμό ή ακόμη και σε κοινό με άλλον (λογαριασμό), οι λογαριασμοί δε αυτοί περιλαμβάνουν (και) χρήματα προερχόμενα από νόμιμες πηγές, αφού με τον τρόπο αυτό ο δράστης συγκαλύπτει τις παράνομες οικονομικές του συναλλαγές από άλλες νόμιμες και με την μέθοδο της αναμείξεως "ενώνει" τα εισοδήματα που προέρχονται, τόσο από τις νόμιμες όσο και από τις παράνομες δραστηριότητές του, τα οποία κατατίθενται σε τραπεζικό λογαριασμό στο όνομά του, ως εκ τούτου δε στην περίπτωση αυτή η πράξη του γίνεται προς τον σκοπό πρόκλησης σύγχυσης και αβεβαιότητος ως προς την προέλευση των παράνομων εσόδων και απώτερο στόχο την απόκτηση "νόμιμου τίτλου" γι' αυτά, ώστε να εμφανίζονται ως νόμιμα, δηλαδή με σκοπό να προσδώσει στα εν λόγω έσοδα νομιμοφανή υπόσταση, μέσω του τραπεζικού συστήματος (Α.Π. 286/2019). Τέλος, σύμφωνα με το άρθρο 39 παρ. 1 περ. δ' του 4557/2018, όπως ισχύει, αν το βασικό αδίκημα τιμωρείται σε βαθμό πλημμελήματος, η ποινή για το αδίκημα της νομιμοποίησης εσόδων από εγκληματικές δραστηριότητες είναι φυλάκιση έως τρία (3) έτη και χρηματική ποινή έως τριακόσιες (300) ημερήσιες μονάδες, δηλαδή τιμωρείται σε βαθμό πλημμελήματος, αν όμως η πράξη της νομιμοποίησης εσόδων από εγκληματικές δραστηριότητες τελέστηκε κατ' επάγγελμα, επιβάλλονται οι κυρώσεις της περ. γ' [κάθειρξη και χρηματική ποινή από δύο χιλιάδες (2.000) έως δέκα χιλιάδες (10.000) ημερήσιες μονάδες], δηλαδή διώκεται σε βαθμό κακουργήματος. Εξάλλου, σύμφωνα με τη διάταξη του άρθρου 13 στοιχ. ε' του ισχύοντος Π.Κ., "Κατ' επάγγελμα τέλεση του εγκλήματος συντρέχει, όταν από την επανειλημμένη τέλεση της πράξης ή από την υποδομή που έχει διαμορφώσει ο υπαίτιος με πρόθεση επανειλημμένης τέλεσης της πράξης προκύπτει σκοπός του υπαιτίου για πορισμό εισοδήματος.", όμοια δε είναι και η αντίστοιχη διατύπωση του άρθρου 13 στοιχ. στ' του προϊσχύσαντος μέχρι 30-6-2019 Π.Κ.. Από την ανωτέρω διάταξη προκύπτει ότι για την συνδρομή της επιβαρυντικής περίστασης της τέλεσης της πράξης "κατ' επάγγελμα" απαιτείται αντικειμενικώς μεν επανειλημμένη τέλεση αυτής, χωρίς απαραιτήτως να έχει προηγηθεί και καταδίκη του υπαιτίου, υποκειμενικώς δε σκοπός του τελευταίου να πορισθεί εισόδημα από την επανειλημμένη τέλεση του εγκλήματος, περαιτέρω δε κατ' επάγγελμα τέλεση συντρέχει και όταν η αξιόποινη πράξη τελείται για πρώτη φορά, όχι όμως ευκαιριακώς αλλά βάσει σχεδίου, δηλαδή όταν από την υποδομή που έχει διαμορφώσει ο υπαίτιος και την οργανωμένη ετοιμότητά του με πρόθεση επανειλημμένης τέλεσης, προκύπτει σκοπός του για πορισμό εισοδήματος (Α.Π. 145/2022). Στο σημείο αυτό κρίνεται σκόπιμο να επισημανθεί ότι είναι δυνατή η ταυτόχρονη συνδρομή και των δύο περιπτώσεων της κατ' επάγγελμα τέλεσης ενός εγκλήματος, όταν αυτό έχει τελεστεί επανειλημμένως, αλλά ο δράστης έχει συγχρόνως διαμορφώσει και υποδομή με πρόθεση επανειλημμένης τέλεσης της πράξης (Α.Π. 286/2019), η κατ' επάγγελμα δε τέλεση του εγκλήματος αποτελεί επιβαρυντική περίσταση που επιτείνει την τιμώρηση του βασικού εγκλήματος (Α.Π. 28/2021). Χ. Η καταδικαστική απόφαση έχει την απαιτούμενη από τις διατάξεις των άρθρων 93 παρ. 3 του Συντάγματος και 139 του Κ.Ποιν.Δ. ειδική και εμπεριστατωμένη αιτιολογία, η έλλειψη της οποίας ιδρύει τον από το άρθρο 510 παρ. 1 στοιχ. Δ' του Κ.Ποιν.Δ. λόγο αναίρεσης, όταν εκτίθενται σ' αυτήν, με σαφήνεια, πληρότητα και χωρίς αντιφάσεις ή λογικά κενά, τα προκύψαντα από την αποδεικτική διαδικασία πραγματικά περιστατικά, στα οποία στηρίχθηκε η κρίση του δικαστηρίου για τη συνδρομή των αντικειμενικών και υποκειμενικών στοιχείων του εγκλήματος, οι αποδείξεις που τα θεμελιώνουν και οι νομικές σκέψεις υπαγωγής των περιστατικών αυτών στην εφαρμοσθείσα ουσιαστική ποινική διάταξη. Για την ύπαρξη τέτοιας αιτιολογίας είναι παραδεκτή η αλληλοσυμπλήρωση του αιτιολογικού με το διατακτικό, που αποτελούν ενιαίο σύνολο. Δεν αρκεί, όμως, η επανάληψη της διατύπωσης του νόμου για την αιτιολογία της δικαστικής απόφασης, η πληρότητα της οποίας εξασφαλίζεται, όπως προκύπτει από τις διατάξεις των άρθρων 139 και 177 του Κ.Ποιν.Δ., όταν γίνεται αναφορά στα αποδεικτικά μέσα που δέχθηκε το δικαστήριο για να καταλήξει στην κρίση του με βάση συγκεκριμένους συλλογισμούς για κάθε ζήτημα που ασκεί ουσιώδη επιρροή στην έκβαση της δίκης. Για την πληρότητα της αιτιολογίας πρέπει να προκύπτει ότι το δικαστήριο, για το σχηματισμό της δικανικής του πεποίθησης, έλαβε υπόψη και συνεκτίμησε όλα τα αποδεικτικά μέσα και όχι μόνο μερικά από αυτά κατ' επιλογή, χωρίς να είναι απαραίτητη η αξιολογική συσχέτιση και σύγκριση των διαφόρων αποδεικτικών μέσων και των μαρτυρικών καταθέσεων μεταξύ τους, ενώ δεν απαιτείται να προσδιορίζεται ποιο βάρυνε περισσότερο για το σχηματισμό της δικανικής κρίσης. Σε περίπτωση δε που εξαίρονται ορισμένα από τα αποδεικτικά μέσα, δεν σημαίνει ότι δεν λήφθηκαν υπόψη τα άλλα, ούτε ανακύπτει ανάγκη αιτιολόγησης γιατί δεν εξαίρονται τα άλλα, εφόσον δεν εξαιρέθηκαν ρητά. Η ύπαρξη του δόλου δεν είναι αναγκαίο, κατ' αρχάς, να αιτιολογείται ιδιαιτέρως, αφού αυτός ενυπάρχει στη θέληση παραγωγής των περιστατικών, που συγκροτούν την αντικειμενική υπόσταση του εγκλήματος και προκύπτει από τις ειδικότερες συνθήκες τέλεσής του, διαλαμβάνεται δε αιτιολογία περί αυτού (δόλου) στην κύρια αιτιολογία για την ενοχή, διότι εξυπακούεται ότι υπάρχει με την τέλεση των πραγματικών περιστατικών, που συγκροτούν αντικειμενικώς το έγκλημα, εκτός αν αξιώνονται από το νόμο πρόσθετα στοιχεία για την υποκειμενική υπόσταση του εγκλήματος, όπως η εν γνώσει ορισμένου περιστατικού τέλεση της πράξης (άμεσος δόλος) ή ορισμένος περαιτέρω σκοπός (εγκλήματα με υπερχειλή υποκειμενική υπόσταση), κάτι που δεν συμβαίνει στο εδώ εξεταζόμενο βασικό έγκλημα της τοκογλυφίας, κατ' επάγγελμα (Α.Π. 952/2022), απαιτείται όμως στο ερευνώμενο έγκλημα της νομιμοποίησης εσόδων από εγκληματικές δραστηριότητες, κατά τα αναφερόμενα στην προηγηθείσα υπό στοιχείο IΧ νομική σκέψη. Αν λείπει τέτοια αιτιολογία, τότε ιδρύεται ο από το άρθρο 510 παρ. 1 στοιχ. Δ' του Κ.Ποιν.Δ. λόγος αναίρεσης για έλλειψη, στην καταδικαστική απόφαση, της ειδικής και εμπεριστατωμένης αιτιολογίας. Εξάλλου, δεν αποτελούν λόγους αναίρεσης η εσφαλμένη εκτίμηση των αποδείξεων, ειδικότερα δε η εσφαλμένη εκτίμηση και αξιολόγηση των μαρτυρικών καταθέσεων και των εγγράφων, η παράλειψη αναφοράς και αξιολόγησης κάθε αποδεικτικού στοιχείου χωριστά και η παράλειψη συσχέτισης των αποδεικτικών μέσων μεταξύ τους, καθόσον, στις περιπτώσεις αυτές, με την επίφαση της έλλειψης αιτιολογίας ή της εσφαλμένης εφαρμογής του νόμου, πλήττεται η αναιρετικώς ανέλεγκτη, περί τα πράγματα, κρίση του δικαστηρίου της ουσίας (Ολ. Α.Π. 1/2005, Α.Π. 1484/2022, Α.Π. 999/2020). Περαιτέρω, η ανωτέρω ειδική και εμπεριστατωμένη αιτιολογία πρέπει να υπάρχει και για την απόρριψη των αυτοτελών ισχυρισμών, οι οποίοι τείνουν στην άρση του άδικου χαρακτήρα της πράξης ή της ικανότητας προς καταλογισμό ή στην εξάλειψη του αξιοποίνου ή τη μείωση της ποινής, με την προϋπόθεση ότι αυτοί έχουν προβληθεί κατά τρόπο σαφή και ορισμένο και έχουν αναπτυχθεί προφορικά κατά τη συζήτηση στο ακροατήριο (Ολ. Α.Π. 2/2005, Α.Π. 539/2023, Α.Π. 1691/2022, Α.Π. 95/2020). Αν, όμως, το δικαστήριο της ουσίας δεν απαντήσει σε αυτοτελή ισχυρισμό, που έχει προβληθεί παραδεκτά, δηλαδή εγγράφως με καταχώρησή του στα πρακτικά και με προφορική ανάπτυξή του στο ακροατήριο, τότε ιδρύεται ο αναιρετικός λόγος της έλλειψης ακρόασης που επιφέρει απόλυτη ακυρότητα κατά τη διαδικασία στο ακροατήριο (Α.Π. 27/2023, Α.Π. 686/2021, Α.Π. 884/2017). Ωστόσο, ισχυρισμοί, οι οποίοι αποτελούν άρνηση αντικειμενικού ή υποκειμενικού στοιχείου του εγκλήματος και, συνεπώς, της κατηγορίας ή απλά υπερασπιστικά επιχειρήματα, δεν είναι αυτοτελείς, υπό την ανωτέρω εκτεθείσα έννοια, ως εκ τούτου δε το δικαστήριο της ουσίας δεν έχει υποχρέωση να αποφανθεί επ' αυτών με ειδική και εμπεριστατωμένη αιτιολογία. Τέλος, λόγο αναίρεσης, κατά το άρθρο 510 παρ. 1 στοιχ. Ε' του Κ.Ποιν.Δ., αποτελεί και η εσφαλμένη ερμηνεία ή εφαρμογή ουσιαστικής ποινικής διάταξης. Εσφαλμένη ερμηνεία υπάρχει, όταν ο δικαστής αποδίδει στο νόμο διαφορετική έννοια από εκείνη που πραγματικά έχει, ενώ εσφαλμένη εφαρμογή υπάρχει, όταν το δικαστήριο της ουσίας δεν υπάγει σωστά τα πραγματικά περιστατικά που δέχθηκε ότι αποδείχθηκαν στη διάταξη που εφαρμόσθηκε, περίπτωση δε εσφαλμένης εφαρμογής ουσιαστικής ποινικής διάταξης συνιστά και η εκ πλαγίου παραβίαση της διάταξης αυτής, η οποία υπάρχει, όταν στο πόρισμα της απόφασης, που περιλαμβάνεται στο συνδυασμό του σκεπτικού με το διατακτικό και ανάγεται στα στοιχεία και την ταυτότητα του εγκλήματος, έχουν εμφιλοχωρήσει ασάφειες, αντιφάσεις ή λογικά κενά, με αποτέλεσμα να καθίσταται ανέφικτος ο αναιρετικός έλεγχος της ορθής ή μη εφαρμογής του νόμου, οπότε η απόφαση στερείται νόμιμης βάσης (Ολ. Α.Π. 3/2008, Α.Π. 954/2022, Α.Π. 1308/2020). ΧΙ. Στην προκείμενη περίπτωση, το Πενταμελές Εφετείο Κακουργημάτων Αθηνών, που δίκασε ως δευτεροβάθμιο δικαστήριο, όπως προκύπτει από το σκεπτικό της προσβαλλόμενης υπ' αρ. 487, 678α, 900, 1053, 1082, 1095, 1331/2021 απόφασής του, μετά από εκτίμηση και αξιολόγηση όλων των μνημονευόμενων ειδικά σ' αυτήν (προσβαλλόμενη απόφαση) αποδεικτικών μέσων (χωρίς όρκο εξέταση της νομίμου εκπροσώπου της πολιτικώς ενάγουσας, ήδη υποστηρίζουσας την κατηγορία, ανωνύμου εταιρείας με την επωνυμία "... Α.Ε.", ένορκες καταθέσεις μαρτύρων, ανάγνωση εγγράφων στο ακροατήριό του, καθώς και απολογίες των αναιρεσειόντων - κατηγορουμένων), δέχθηκε, κατά την αναιρετικά ανέλεγκτη περί τα πράγματα κρίση του, κατά την γνώμη της πλειοψηφίας των μελών της σύνθεσής του, συγκεκριμένα δε των Εφετών Στυλιανής Μπλέτα, Ελένης - Παναγιώτας Λεβεντέλη, Αργυρώς Κανελλοπούλου και Ελένης Τραγουδάρα, ότι αποδείχθηκαν, κατά πιστή μεταφορά, τα ακολούθως περιγραφόμενα πραγματικά περιστατικά, με την επισήμανση ότι ο αναφερόμενος ως τρίτος κατηγορούμενος, Κ. Υ., δεν είναι διάδικος στην παρούσα δίκη, καθόσον κηρύχθηκε αθώος με την προσβαλλόμενη απόφαση: "Οι κατηγορούμενοι, Κ. Τ., Α. Μ., Κ. Υ. και Ι. Α. κατηγορούνται για τοκογλυφία κατ' επάγγελμα από κοινού και κατ' εξακολούθηση (οι τρεις πρώτοι από αυτούς) και για άμεση συνέργεια στην ως άνω πράξη ο τέταρτος από αυτούς καθώς και για νομιμοποίηση εσόδων από εγκληματική δραστηριότητα κατ' επάγγελμα, από κοινού και κατ' εξακολούθηση, πράξεις που προβλέπονται και τιμωρούνται από το άρθρο 404 παρ. 2 του Π.Κ., όπως η διάταξη του άρθρου αυτού τροποποιήθηκε με το Ν. 4619/2019 επιεικέστερης κατ' άρθρο 2 του Π.Κ., και από το άρθρο 39 του Ν. 4557/2018. Ειδικότερα οι εξ αυτών Κ. Τ., Α. Μ. και Κ. Υ. κατηγορούνται ότι από κοινού, κατόπιν συναπόφασης και με κοινό δόλο, με περισσότερες από μία πράξεις που συνιστούν εξακολούθηση του ίδιου εγκλήματος και με την άμεση συνδρομή του συγκατηγορουμένου τους Ι. Α., κατά την παροχή δανείου με πρόθεση συνομολόγησαν και πήραν για τρίτον περιουσιακά ωφελήματα που υπερβαίνουν το κατά νόμο θεμιτό ποσοστό του τόκου, επιχειρούν δε τοκογλυφικές πράξεις κατ' επάγγελμα και, ειδικότερα, στον ανωτέρω τόπο και χρόνο, από κοινού, ο εξ αυτών Κ. Τ. με την ιδιότητά του του νομίμου εκπροσώπου, Προέδρου του Διοικητικού Συμβουλίου και Διευθύνοντος Συμβούλου της εδρεύουσας στην Αθήνα (...) ανώνυμης εταιρείας με την επωνυμία "... ΕΤΑΙΡΕΙΑ" με το διακριτικό τίτλο "... ΑΕ" και στη συνέχεια, κατόπιν αλλαγής της επωνυμίας της, με την από 10-5-2004 απόφαση της Γενικής Συνέλευσης αυτής, δημοσιευθείσας στο με αριθμ. ...2004 ΦΕΚ, της ανώνυμης εταιρείας με την επωνυμία "... ΕΤΑΙΡΕΙΑ" με το διακριτικό τίτλο "... ΑΕ", ο εξ αυτών Α. Μ. με την ιδιότητά του του Γενικού Διευθυντή, Αντιπροέδρου του ΔΣ και εκπροσώπου της εταιρείας κατά τη σύναψη και υπογραφή των κατωτέρω συμβάσεων δανείου και ο εξ αυτών Κ. Υ. με την ιδιότητά του του Διευθυντή του Τμήματος Καπνών της ανωτέρω εταιρείας, με περισσότερες εξακολουθητικές πράξεις και με την άμεση συνδρομή του συγκατηγορουμένου τους Ι. Α., ο οποίος μεσολάβησε έναντι ανταλλάγματος για την παροχή των δανείων, κατά την παροχή δανείων από την ανωτέρω εταιρία στην εγκαλούσα, εδρεύουσα στον ... ανώνυμη εταιρεία με την επωνυμία "... ΑΕ", με τη μορφή των "συμβάσεων πώλησης και μεταπώλησης", με πρόθεση συνομολόγησαν και πήραν για την εταιρεία αυτή ("... AE"/"... ΑΕ"), περιουσιακά ωφελήματα που υπερβαίνουν το κατά νόμο θεμιτό ποσοστό του τόκου. Ειδικότερα, μεταξύ των ανωτέρω εταιρειών, προς συγκάλυψη των δανείων, καταρτιζόταν μία πρώτη (εικονική) σύμβαση με την οποία η "... AE"/"... ΑΕ" εφέρετο ότι προέβαινε (ως αγοράστρια) στην αγορά ανεπεξέργαστων καπνών από την ως άνω εγκαλούσα εταιρεία, με τίμημα ίσο προς το ποσό του συμφωνηθέντος δανείου. Αμέσως μετά καταρτιζόταν μια εικονική δεύτερη σύμβαση πώλησης επεξεργασμένων καπνών από τη "... ΑΕ"/"... ΑΕ" (ως πωλήτρια) προς την εταιρεία περιορισμένης ευθύνης με την επωνυμία "... ΕΠΕ" (ως αγοράστρια), η οποία ελέγχονταν πλήρως από την εγκαλούσα (καθόσον νόμιμη εκπρόσωπός της ήταν η Β. Κ. του Γ., θυγατέρα της νομίμου εκπροσώπου της εγκαλούσας, Ο. Π., συζ. Γ. Κ. και η οποία εταιρεία συστήθηκε για τον παραπάνω σκοπό), με υψηλότερο τίμημα καταβλητέο μετά μερικούς μήνες, η διαφορά δε του τιμήματος των δύο πωλήσεων ενσωμάτωνε περιουσιακά ωφελήματα που υπερέβαιναν το κατά νόμο θεμιτό ποσοστό του τόκου, ενώ επιπλέον η εγκαλούσα κατέβαλε ποσοστό 10% επί του ποσού του δανείου στον συγκατηγορούμενό τους Ι. Α., για τις υπηρεσίες διαμεσολάβησης που προσέφερε για την επίτευξη των αντίστοιχων συμφωνιών. Για τον παραπάνω σκοπό καταρτίσθηκαν στην Αθήνα τα αναφερόμενα στο παραπεμπτικό βούλευμα επτά ζεύγη εικονικών συμβάσεων αγοραπωλησίας, για την κάλυψη ισαρίθμων τοκογλυφικών δανείων. Κατηγορούνται, επίσης, οι ανωτέρω κατηγορούμενοι, ότι από κοινού, κατόπιν συναπόφασης και με κοινό δόλο, με περισσότερες από μία πράξεις που συνιστούν εξακολούθηση του ίδιου εγκλήματος της νομιμοποίησης εσόδων από εγκληματική δραστηριότητα, με πρόθεση απέκτησαν, κατείχαν και χρησιμοποίησαν περιουσία, εν γνώσει κατά το χρόνο της κτήσης του γεγονότος ότι η περιουσία προέρχεται από εγκληματικές δραστηριότητες, στη συνέχεια δε απέκρυψαν και συγκάλυψαν την αλήθεια όσον αφορά τη φύση, προέλευση, διάθεση και διακίνηση περιουσίας εν γνώσει του γεγονότος ότι η περιουσία αυτή προέρχεται από εγκληματική δραστηριότητα, η τέλεση δε της πράξης τους αυτής εντασσόταν στο συνολικό σχεδιασμό δράσης τους, ασκούν δε τέτοιου είδους πράξεις κατ' επάγγελμα και ειδικότερα, στον ανωτέρω τόπο και χρόνο, από κοινού και με συνολικό σχεδιασμό δράσης, με την ιδιότητά τους, ο εξ αυτών Κ. Τ., του νομίμου εκπροσώπου, Προέδρου του Διοικητικού Συμβουλίου (ΔΣ) και Διευθύνοντος Συμβούλου της εδρεύουσας στην Αθήνα ανώνυμης εταιρείας με την επωνυμία "... ... ΕΤΑΙΡΕΙΑ" με το διακριτικό τίτλο "... ΑΕ" και στη συνέχεια, κατόπιν αλλαγής της επωνυμίας της, με την από 10-5-2004 απόφαση της Γενικής Συνέλευσης αυτής, δημοσιευθείσας στο με αριθμ. ...2004 ΦΕΚ, της ανώνυμης εταιρείας με την επωνυμία "... ΕΤΑΙΡΕΙΑ" με το διακριτικό τίτλο "... ΑΕ", ο εξ αυτών Α. Μ., με την ιδιότητά του του Γενικού Διευθυντή, Αντιπροέδρου του ΔΣ και ειδικού εκπροσώπου της εταιρείας και ο εξ αυτών Κ. Υ., με την ιδιότητά του του Διευθυντή του Τμήματος Καπνών της ανωτέρω εταιρείας, με περισσότερες εξακολουθητικές πράξεις με πρόθεση απέκτησαν, κατείχαν και χρησιμοποίησαν για λογαριασμό της ανωτέρω εταιρείας "... AE"/"... ΑΕ", με τις παραπάνω ιδιότητές τους, περιουσία συνολικού ποσού 5.769.112 ευρώ, εν γνώσει κατά το χρόνο της κτήσης του γεγονότος ότι η περιουσία αυτή προέρχεται από την εγκληματική δραστηριότητα της κατ' επάγγελμα τοκογλυφίας, όπως η πράξη αυτή αναλυτικά περιγράφεται ανωτέρω, υπό στοιχείο ΙΑ, στη συνέχεια δε με πρόθεση απέκρυψαν και συγκάλυψαν την αλήθεια του γεγονότος ότι η περιουσία αυτή προέρχεται από την εγκληματική δραστηριότητα της κατ' επάγγελμα τοκογλυφίας, το οποίο καλώς εγνώριζαν, καταγράφοντας τα τοκογλυφικά ωφελήματα στα εμπορικά βιβλία της εταιρείας και δηλώνοντας στην εφορία και στις λοιπές αρμόδιες υπηρεσίες του Δημοσίου ότι προέρχεται από εμπορική δραστηριότητα, η τέλεση της πράξης τους αυτής εντασσόταν στο συνολικό σχεδιασμό δράσης τους, καθόσον ταυτόχρονα και άρρηκτα συνδεδεμένα με την τέλεση του βασικού εγκλήματος της κατ' επάγγελμα τοκογλυφίας είχαν οργανώσει και εντάξει σε ένα γενικότερο εγκληματικό σχεδιασμό και την τέλεση του εγκλήματος της νομιμοποίησης των εσόδων που θα προέρχονταν από την εν λόγω εγκληματική δραστηριότητα, ασκούν δε τέτοιου είδους πράξεις κατ' επάγγελμα, καθόσον από την επανειλημμένη τέλεση του εγκλήματος αλλά και από την υποδομή που είχαν διαμορφώσει με πρόθεση επανειλημμένης τέλεσης της πράξης και δη στα πλαίσια της λειτουργίας νομικού προσώπου και μάλιστα ανώνυμης εταιρείας, προς το σκοπό συγκάλυψης του εγκλήματος και διασφάλισης του παράνομου οφέλους σε συνδυασμό με το μέγεθος της περιουσίας που νομιμοποιήθηκε και τη μεθοδευμένη δράση τους, προκύπτει σκοπός τους για πορισμό εισοδήματος. Περαιτέρω, ο τέταρτος κατηγορούμενος, Ι. Α., κατηγορείται ότι με πρόθεση παρείχε άμεση συνδρομή στους συγκατηγορουμένους του Κ. Τ. του Α., Α. Μ. του Ι. και Κ. Υ. του Χ., κατά τη διάρκεια της άδικης πράξης της τοκογλυφίας από κοινού, κατ' εξακολούθηση, κατ' επάγγελμα και στην εκτέλεση της πράξης αυτής, την οποία διέπραξαν για λογαριασμό της εδρεύουσας στην Αθήνα (...) ανώνυμης εταιρείας με την επωνυμία "... ... ΕΤΑΙΡΕΙΑ" με το διακριτικό τίτλο "... ΑΕ" και στη συνέχεια, κατόπιν αλλαγής της επωνυμίας της, της ανώνυμης εταιρείας με την επωνυμία "... ΕΤΑΙΡΕΙΑ" με το διακριτικό τίτλο "... ΑΕ", σε βάρος της ανώνυμης εταιρείας με την επωνυμία "... ΑΕ", η οποία (πράξη) αναλυτικά περιγράφεται ανωτέρω και ειδικότερα, στον ανωτέρω τόπο και χρόνο, αφού η Ο. Π., συζ. Γ. Κ., νόμιμη εκπρόσωπος της εγκαλούσας, εδρεύουσας στον ... ανώνυμης εταιρείας με την επωνυμία "... ΑΕ", τον προσέγγισε κατά μήνα Μάρτιο έτους 2001 προκειμένου να μεσολαβήσει, με την επιρροή που μπορούσε να ασκήσει λόγω της ιδιότητάς του ως ..., για να χρηματοδοτηθεί η εγκαλούσα από την "ΑΓΡΟΤΙΚΗ ΤΡΑΠΕΖΑ ΤΗΣ ΕΛΛΑΔΟΣ" ή οποιαδήποτε άλλη Τράπεζα, καθόσον αυτή αντιμετώπιζε σοβαρό οικονομικό πρόβλημα τραπεζικής χρηματοδότησης, μετά από σχετικές άκαρπες προσπάθειές του προς τούτο, την έφερε σε επαφή με την εταιρεία "... AE"/"... ΑΕ" προκειμένου να λάβει δάνειο έναντι περιουσιακών ωφελημάτων που υπερέβαιναν το κατά νόμο θεμιτό ποσοστό του τόκου και αφού από κοινού με τους συγκατηγορουμένους του Κ. Τ. και Α. Μ. επινόησαν την ιδέα των εικονικών συμβάσεων αγοραπωλησίας καπνών, προκειμένου να καλυφθεί η τοκογλυφική δανειοδότηση, στη συνέχεια, μετείχε στις διαπραγματεύσεις για τους ειδικότερους όρους των δανείων, το ύψος αυτών, τις εμπράγματες εξασφαλίσεις τους, το χρόνο επιστροφής τους και παρίστατο κατά τη σύναψη των σχετικών εικονικών συμβάσεων αγοραπωλησίας καπνών, οι οποίες αναλυτικά περιγράφονται ανωτέρω, απαιτώντας και εισπράττοντας από την εγκαλούσα ως αμοιβή του για τις ανωτέρω υπηρεσίες που προσέφερε ποσοστό 10% επί του εκάστοτε ποσού του δανείου και συνολικά απαίτησε και εισέπραξε από την εγκαλούσα ως αμοιβή του για τις υπηρεσίες διαμεσολάβησής του για την επίτευξη των αντίστοιχων συμφωνιών το ποσόν του 1.757.884 ευρώ (147.898,8 + 200.000 + 99.985,94 + 400.000 + 150.000 + 560.000 + 200.000), ασκεί δε τέτοιου είδους πράξεις κατ' επάγγελμα, καθόσον από την επανειλημμένη τέλεσή τους προκύπτει σκοπός του για πορισμό εισοδήματος. Κατηγορείται, επίσης, ο ανωτέρω τέταρτος κατηγορούμενος ότι με περισσότερες από μία πράξεις που συνιστούν εξακολούθηση του ίδιου εγκλήματος της νομιμοποίησης εσόδων από εγκληματική δραστηριότητα, με πρόθεση απέκτησε, κατείχε και χρησιμοποίησε περιουσία, εν γνώσει κατά το χρόνο της κτήσης, του γεγονότος ότι η περιουσία προέρχεται από πράξη συμμετοχής σε εγκληματική δραστηριότητα, στη συνέχεια δε απέκρυψε και συγκάλυψε την αλήθεια όσον αφορά τη φύση, προέλευση, διάθεση και διακίνηση περιουσίας εν γνώσει του γεγονότος ότι η περιουσία αυτή προέρχεται από πράξη συμμετοχής σε εγκληματική δραστηριότητα, ασκεί δε τέτοιου είδους πράξεις κατ' επάγγελμα και ειδικότερα, στον ανωτέρω τόπο και χρόνο, με περισσότερες εξακολουθητικές πράξεις με πρόθεση απέκτησε, κατείχε και χρησιμοποίησε περιουσία συνολικού ποσού 1.757.884 ευρώ (147.898,8 + 200.000 + 99.985,94 + 400.000 + 150.000 + 560.000 + 200.000), εν γνώσει κατά το χρόνο της κτήσης, του γεγονότος ότι η περιουσία αυτή προέρχεται από την άμεση συνδρομή που παρείχε στην εγκληματική δραστηριότητα της κατ' επάγγελμα τοκογλυφίας, από κοινού, κατ' εξακολούθηση, που τελέστηκε από τους συγκατηγορουμένους του Κ. Τ., Α. Μ. και Κ. Υ. για λογαριασμό της εδρεύουσας στην Αθήνα (...) ανώνυμης εταιρείας με την επωνυμία "... ... ΕΤΑΙΡΕΙΑ" με το διακριτικό τίτλο "... ΑΕ" και στη συνέχεια, κατόπιν αλλαγής της επωνυμίας της, της ανώνυμης εταιρείας με την επωνυμία "... ΕΤΑΙΡΕΙΑ" με το διακριτικό τίτλο "... ΑΕ", σε βάρος της ανώνυμης εταιρείας με την επωνυμία "... ΑΕ", όπως οι πράξεις αυτές αναλυτικά περιγράφονται ανωτέρω, στη συνέχεια δε με πρόθεση απέκρυψε και συγκάλυψε την αλήθεια του γεγονότος ότι η περιουσία αυτή προέρχεται από την άμεση συνδρομή που παρείχε στην εγκληματική δραστηριότητα της κατ' επάγγελμα τοκογλυφίας και αποτελούσε αμοιβή του για την επιτυχή διαμεσολάβηση στην κατάρτιση των σχετικών συμβάσεων, το οποίο καλώς εγνώριζε, χρησιμοποιώντας αυτή την περιουσία για την αγορά οικοπέδου επί της οδού ... στη ..., την οικοδόμηση διώροφης οικίας σ' αυτό και ενσωματώνοντάς το σε τραπεζικούς λογαριασμούς δικούς του και της τότε συζύγου του Ν. Κ. και συγκεκριμένα ως εξής: 1) κατάθεση την 16-4-2003 από την εγκαλούσα ανώνυμη εταιρεία με την επωνυμία "... ΑΕ", ποσού 50.000 ευρώ, στον με αριθμ. ... λογαριασμό της ΕΜΠΟΡΙΚΗΣ ΤΡΑΠΕΖΑΣ με δικαιούχο τη σύζυγό του Ν. Κ., 2) κατάθεση την 26-6-2003 από την εγκαλούσα ποσού 44.100 ευρώ στον με αριθμ. ... λογαριασμό της ΕΜΠΟΡΙΚΗΣ ΤΡΑΠΕΖΑΣ με δικαιούχο τη σύζυγό του Ν. Κ., 3) κατάθεση την 23-6-2004 από την εγκαλούσα ποσού 70.000 ευρώ στον με αριθμ. ... λογαριασμό της ΕΜΠΟΡΙΚΗΣ ΤΡΑΠΕΖΑΣ με δικαιούχο τη σύζυγό του Ν. Κ., 4) κατάθεση την 23-6-2004 από την εγκαλούσα ποσού 60.000 ευρώ στον με αριθμ. ... κοινό λογαριασμό της ΕΘΝΙΚΗΣ ΤΡΑΠΕΖΑΣ με συνδικαιούχο τη σύζυγό του Ν. Κ., 5) κατάθεση την 23-6-2004 από την εγκαλούσα ποσού 70.000 ευρώ στον με αριθμ. ... λογαριασμό της EUROBANK με δικαιούχο τη σύζυγό του Ν. Κ., 6) κατάθεση την 10-1-2005 από την εγκαλούσα ποσού 150.000 ευρώ στον με αριθμ. ... λογαριασμό της EUROBANK με δικαιούχο τη σύζυγό του Ν. Κ., 7) κατάθεση την 10-1-2005 από την εγκαλούσα ποσού 12.800 ευρώ στον με αριθμ. ... λογαριασμό της EUROBANK με δικαιούχο τη σύζυγό του Ν. Κ., 8) με αριθμ. ... - 7 από 1-3-2005 τραπεζική επιταγή της ΛΑΪΚΗΣ ΤΡΑΠΕΖΑΣ ποσού 100.000 ευρώ με υπογραφή του κατηγορουμένου για την παραλαβή της, 9) κατάθεση την 12-4-2005 από την εγκαλούσα επιταγής ποσού 50.000 ευρώ στον με αριθμ. ... λογαριασμό της EUROBANK με δικαιούχο τη σύζυγό Ν. Κ., 10) κατάθεση την 18-4-2005 από την εγκαλούσα ποσού 50.000 ευρώ στον με αριθμ. ... λογαριασμό της EUROBANK με δικαιούχο τη σύζυγό του Ν. Κ., 11) καταβολή την 13-6-2005 στον κατηγορούμενο από την εγκαλούσα ποσού 130.000 ευρώ σε μετρητά χρήματα, 12) καταβολή τον 10ο μήνα 2005 στον κατηγορούμενο από την εγκαλούσα ποσού 50.000 ευρώ σε μετρητά χρήματα, 13) κατάθεση την 25-11-2005 από την εγκαλούσα ποσού 25.000 ευρώ στον με αριθμ. ... κοινό λογαριασμό της ΕΘΝΙΚΗΣ ΤΡΑΠΕΖΑΣ με συνδικαιούχο τη σύζυγό του Ν. Κ., 14) κατάθεση την 25-11-2005 από την εγκαλούσα ποσού 25.000 ευρώ στον με αριθμ. ... λογαριασμό της ΤΡΑΠΕΖΑΣ CITIBANK, 15) κατάθεση την 25-11-2005 από την εγκαλούσα επιταγής ποσού 50.000 ευρώ στον με αριθμ. ... λογαριασμό της EUROBANK με δικαιούχο τη σύζυγό του Ν. Κ., 16) με αριθμ. ... - 8 από 28-12-2005 τραπεζική επιταγή της Λαϊκής Τράπεζας ποσού 100.000 ευρώ που εισπράχθηκε από τον κατηγορούμενο, 17) καταβολή την 29-12-2005 στον κατηγορούμενο από την εγκαλούσα ποσού 100.000 ευρώ σε μετρητά χρήματα και 18) με αριθμ. ... - 8 από 28-2-2006 τραπεζική επιταγή της Λαϊκής Τράπεζας ποσού 20.000 ευρώ που εισπράχθηκε από τον κατηγορούμενο. Ασκεί δε τέτοιου είδους πράξεις κατ' επάγγελμα, καθόσον από την επανειλημμένη τέλεσή τους προκύπτει σκοπός του για πορισμό εισοδήματος, επιπρόσθετα δε αυτός ενήργησε και στο πλαίσιο ενός συνολικού σχεδιασμού από κοινού με τους συγκατηγορουμένους του ενόψει του ότι όπως προέκυψε είχε ταυτόχρονα και άρρηκτα συνδεδεμένα προσχεδιάσει και εντάξει σε έναν γενικότερο εγκληματικό σχεδιασμό τη συμμετοχή του και την άμεση συνδρομή του στο βασικό έγκλημα της τοκογλυφίας και στη μετέπειτα από μέρους του νομιμοποίηση εσόδων προερχομένων από εγκληματική δραστηριότητα. Στην προκειμένη περίπτωση, από την ανωμοτί κατάθεση της νομίμου εκπροσώπου της πολιτικώς ενάγουσας εταιρείας, τις ένορκες καταθέσεις των μαρτύρων κατηγορίας και υπερασπίσεως στο ακροατήριο, που περιέχονται στα ενσωματωμένα στην παρούσα απόφαση πρακτικά της δημόσιας συνεδριάσεως του παρόντος Δικαστηρίου, τα έγγραφα, τα οποία αναγνώσθηκαν στο ακροατήριο και καταχωρήθηκαν στα ίδια πρακτικά, την από 12-2-2013 έκθεση λογιστικής πραγματογνωμοσύνης του πραγματογνώμονα Γ. Κ., η οποία συντάχθηκε σύμφωνα με την υπ' αριθ. 30/23-7-2012 διάταξη της Ανακρίτριας του Ν. 4022/2011 και σε εκτέλεση της υπ' αριθ. Α07/0Ι.Ε./563/2012 Εισαγγελικής Παραγγελίας, την από 7-3-2013 ιδιωτική πραγματογνωμοσύνη της οικονομολόγου Μ. Τ., με τον τίτλο "Σχόλια επί της λογιστικής πραγματογνωμοσύνης με ημερομηνία 12/12/2013 που διατάχθηκε με την υπ' αριθ. Α07/0Ι.Ε./563 Εισαγγελική Παραγγελία με ημερομηνία 23/7/2012", η οποία συντάχθηκε με επιμέλεια του πρώτου κατηγορουμένου, την από 25-1-2013 ιδιωτική γνωμοδότηση του Καθηγητή του Εμπορικού Δικαίου Ι. Κ. Ρ., η οποία συντάχθηκε με επιμέλεια των κατηγορουμένων, την από 20-3-2013 έκθεση της τεχνικής συμβούλου Μ. Τ., την από 7-10-2011 έκθεση του Ε. Μ., την από Οκτωβρίου 2008 ιδιωτική έκθεση γραφολογικής γνωμοδοτήσεως του δικαστικού γραφολόγου Δ. Β. Κ., την από Ιουνίου 2011 ιδιωτική έκθεση γραφολογικής γνωμοδοτήσεως του δικαστικού γραφολόγου Δ. Β. Κ., η οποία συντάχθηκε με επιμέλεια της πολιτικώς εναγούσης, την από Ιουλίου 2009 ιδιωτική έκθεση γραφολογικής γνωμοδοτήσεως του δικαστικού γραφολόγου Δ. Β. Κ., η οποία συντάχθηκε με επιμέλεια της πολιτικώς εναγούσης, την από 27-5-2011 ιδιωτική έκθεση γραφολογικής γνωμοδοτήσεως του δικαστικού γραφολόγου Δ. Β. Κ., η οποία συντάχθηκε με επιμέλεια της πολιτικώς εναγούσης, την από 27-3-2013 ιδιωτική έκθεση γραφολογικής γνωμοδοτήσεως του δικαστικού γραφολόγου Δ. Β. Κ., η οποία συντάχθηκε με επιμέλεια της πολιτικώς εναγούσης, το από 14-5-2015 υπόμνημα επί της από 12-2-2013 γνωματεύσεως του πραγματογνώμονα Γ. I. Κ. του οικονομολόγου Σ. Α. και του ορκωτού ελεγκτού λογιστού Π. Ζ., το οποίο συντάχθηκε με επιμέλεια του πρώτου κατηγορουμένου, την από 12-11-2013 ιδιωτική έκθεση γραφολογικής γνωμοδοτήσεως της δικαστικής γραφολόγου Χ. Τ., η οποία συντάχθηκε με επιμέλεια του Α. Τ., την από 29-8-2012 ιδιωτική γνωμοδότηση της καθηγήτριας της Νομικής Σχολής ΑΠΘ Γ. Κ. - Τ., η οποία συντάχθηκε με επιμέλεια του πρώτου κατηγορουμένου, την από 3-6-2013 ιδιωτική γνωμοδότηση του ορκωτού ελεγκτού λογιστού Α. Κ., η οποία συντάχθηκε με επιμέλεια της εταιρείας ... Α.Ε., την από 11-9-2012 έκθεση της ... Α.Ε., η οποία συντάχθηκε με επιμέλεια της εταιρείας ... Α.Ε., το από 15-5-2001 ιδιωτικό γνωμοδοτικό σημείωμα του Π. Κ. Μ., το από 6-2-2007 ιδιωτικό γνωμοδοτικό σημείωμα του επίτιμου Αρεοπαγίτη Δ. Γ. Κ., τα οποία συντάχθηκαν με επιμέλεια της πολιτικώς ενάγουσας εταιρείας, την από 4-10-2007 τεχνική έκθεση του Συμβούλου Επιχειρήσεων Κ. Μ., η οποία συντάχθηκε επ' αφορμή άλλης δίκης με επιμέλεια της πολιτικώς ενάγουσας εταιρείας, σε συνδυασμό με την απολογία των κατηγορουμένων και γενικά από όλη τη συζήτηση της υποθέσεως και από την αξιολογική εκτίμηση όλων των αποδεικτικών μέσων αποδείχθηκαν τα ακόλουθα πραγματικά περιστατικά: H εγκαλούσα, ανώνυμη εταιρεία, με την επωνυμία "... ΑΕ". η οποία εδρεύει στον ..., ιδρύθηκε το έτος ... με μοναδικούς μετόχους την Ο. σύζυγο Γ. Κ., το γένος Ν. Π. και το Γ. Κ. του Β., κατόπιν μετατροπής της ατομικής καπνεμπορικής επιχείρησης της πρώτης εξ αυτών σε ανώνυμη εταιρεία, η οποία νομίμως εκπροσωπείται από την Πρόεδρο και Αναπληρώτρια Διευθύνουσα Σύμβουλο Ο. Π., σύζυγο Γ. Κ. και σε περίπτωση κωλύματός της από τον Αντιπρόεδρο και Διευθύνοντα Σύμβουλο, Γ. Κ. του Β.. Πρόκειται για αναγνωρισμένη επιχείρηση επεξεργασίας καπνού με αντικείμενο δραστηριότητας την αγορά ανεπεξέργαστων καπνών από τους καπνοπαραγωγούς, την επεξεργασία αυτών στα εργοστάσιά της στην . και στον ... και την εξαγωγή των επεξεργασμένων καπνών σε πολυεθνικές εταιρείες παραγωγής καπνεμπορικών προϊόντων, όπως είναι η British American Tobacco (ΒΑΤ), η Philip Morris (ΡΜ), το ιαπωνικό μονοπώλιο τσιγάρου - JAPAN TOBACCO (JT), το κορεατικό μονοπώλιο και άλλες μεγάλες εταιρείες στο εξωτερικό. Η ως άνω εταιρεία περιλαμβανόταν μεταξύ των εγκεκριμένων από τα κράτη - μέλη της Ευρωπαϊκής Ένωσης επιχειρήσεων πρώτης μεταποίησης καπνού, σύμφωνα με τα δημοσιευμένα στοιχεία της Επίσημης Εφημερίδας της Ευρωπαϊκής Ένωσης. Από την ίδρυσή της μέχρι και το έτος 1991 η εγκαλούσα εταιρεία λάμβανε τα αναγκαία για την χρηματοδότησή της δάνεια κατά κύριο λόγο από την ΤΡΑΠΕΖΑ ΤΗΣ ΕΛΛΑΔΟΣ ΑΕ παρέχοντας ως εγγύηση την ενεχυρίαση των καπνών της. Κατόπιν σχετικών οδηγιών της Ευρωπαϊκής Ένωσης από το έτος 1991 και εντεύθεν η ΤΡΑΠΕΖΑ ΤΗΣ ΕΛΛΑΔΟΣ σταδιακά σταμάτησε να την χρηματοδοτεί παραμένοντας μόνο στο ρόλο της ελέγκτριας τράπεζας των ιδιωτικών τραπεζών και του συναλλάγματος. Κατόπιν αυτού, η εγκαλούσα εταιρεία αναζήτησε χρηματοδότηση από την ΑΓΡΟΤΙΚΗ ΤΡΑΠΕΖΑ ΤΗΣ ΕΛΛΑΔΟΣ ΑΕ, την ΕΘΝΙΚΗ ΤΡΑΠΕΖΑ ΤΗΣ ΕΛΛΑΔΟΣ ΑΕ και την ΙΟΝΙΚΗ ΤΡΑΠΕΖΑ ΤΗΣ ΕΛΛΑΔΟΣ ΑΕ υποθηκεύοντας ακίνητα που είχε στην ιδιοκτησία της. Αποτέλεσμα αυτού ήταν όλη σχεδόν η περιουσία της μέχρι το έτος 1999 να βρίσκεται υποθηκευμένη στις προαναφερθείσες τράπεζες. Τα έτη 2000 και 2001 οι ως άνω τράπεζες κατήγγειλαν τις συμβάσεις πίστωσης προς την εγκαλούσα εταιρεία καθώς τους όφειλε πολύ μεγάλα ποσά, τα οποία καθυστερούσε να τα αποπληρώσει. Στη συνέχεια, αντιμετωπίζοντας σοβαρό πρόβλημα ρευστότητας ως συνέπεια της παύσης της τραπεζικής χρηματοδότησης της εγκαλούσας και της εγγραφής της στον κατάλογο αφερέγγυων επιχειρήσεων "Τειρεσίας", η νόμιμη εκπρόσωπός της, Ο. Κ., άρχισε να αναζητά νέα χρηματοδότηση για την κάλυψη των αναγκών της επιχείρησής της και ιδιαίτερα την, εντός σύντομου χρονικού διαστήματος από την παραλαβή των καπνών, πληρωμή των καπνοπαραγωγών, καθόσον διαφορετικά προβλεπόταν, σύμφωνα με το άρθρο 53 του Κανονισμού (ΕΚ) 2848/1998 της Επιτροπής των Ευρωπαϊκών Κοινοτήτων, η διοικητική κύρωση της ανάκλησης της αδείας της επιχείρησης. Με προτροπή του Ν. Κ., αδελφού του συζύγου της, Γ. Κ., ο οποίος γνώριζε από παλιά τον πατέρα του τέταρτου κατηγορούμενου, Ι. Α., τότε ..., από όπου κατάγονταν και οι ίδιοι, η Ο. Κ. ζήτησε τη μεσολάβησή του στην τότε διοίκηση της ΑΤΕ, προκειμένου να βρεθεί μία συμβιβαστική λύση για τη χρηματοδότησή της ώστε άμεσα να πληρωθούν οι αγρότες. Το Μάρτιο του 2001, έγινε η πρώτη συνάντηση μεταξύ του τέταρτου κατηγορούμενου (Ι. Α.), του Ν. Κ., του Γ. Κ. και της Ο. Κ., κατά την οποία οι δύο τελευταίοι του ζήτησαν να μεσολαβήσει άμεσα στον τότε Διοικητή της Αγροτικής Τράπεζας, Π. Λ., προκειμένου να λυθεί το θέμα της χρηματοδότησης της επιχείρησής τους. Ο Ι. Α. πράγματι επικοινώνησε με τον Π. Λ., χωρίς όμως θετικό αποτέλεσμα. Το Μάρτιο του 2001 έλαβαν χώρα και άλλες συναντήσεις του Ι. Α. με τους εταίρους της ... στο πολιτικό του γραφείο και σε άλλα μέρη (ιδίως στο ξενοδοχείο Μεγάλη Βρετανία), πλην όμως οι παρεμβάσεις τόσον του ιδίου όσον και της νομίμου εκπροσώπου της εγκαλούσας εταιρείας, Ο. Κ., και των νομικών της συμβούλων (Π. Μ. και I. Π.) και του Κ. Μ., οικονομικού της συμβούλου, στην ΑΤΕ παρέμειναν άκαρπες. Χωρίς αποτέλεσμα εξάλλου απέβησαν οι προσπάθειες της εγκαλούσας να λάβει κοινοπρακτικό δάνειο από την Γερμανική τράπεζα Deutsche Bank (βλ. την υπ' αριθ. πρωτ. ...2000 επιστολή της Διεύθυνσης Αγροτικής Πίστης του Τμήματος Ειδικών Δανειοδοτήσεων της ΑΤΕ προς το κατάστημα της ΑΤΕ Φρανκφούρτης), οπότε η Ο. Κ. θέλησε να στραφεί στον εξωτραπεζικό δανεισμό. Τότε, ο Ι. Α. της πρότεινε να τη φέρει σε επαφή με τον δεύτερο κατηγορούμενο, Α. Μ., εκπρόσωπο και γενικό διευθυντή της εταιρείας "... ΑΕ", προκειμένου να χρηματοδοτηθεί η επιχείρησή της με τόκο που υπερέβαινε το κατά νόμο θεμιτό ποσοστό του τόκου και οι σχετικές διαπραγματεύσεις άρχισαν τον Απρίλιο του έτους 2001. Αποδείχθηκε περαιτέρω ότι ο πρώτος κατηγορούμενος είναι βασικός μέτοχος (κάτοχος του 80% του μετοχικού κεφαλαίου), Πρόεδρος του ΔΣ, Διευθύνων Σύμβουλος και νόμιμος εκπρόσωπος της εδρεύουσας στην Αθήνα (επί της ...) ανώνυμης εταιρείας με την επωνυμία "... ΕΤΑΙΡΕΙΑ", με το διακριτικό τίτλο "... ΑΕ", καθολικής διαδόχου της ανώνυμης εταιρείας με την επωνυμία "... ... ΕΤΑΙΡΕΙΑ", με το διακριτικό τίτλο "... ΑΕ", κατόπιν αλλαγής της επωνυμίας της ανωτέρω με την από 10-5-2004 απόφαση της Γενικής Συνέλευσης αυτής, δημοσιευθείσας στο ΦΕΚ ...2004. Ειδικότερα, η ανωτέρω εταιρεία ιδρύθηκε το έτος 1994 (βλ. τα υπ' αριθ. ...1994 και ...1994 ΦΕΚ) και ο δεύτερος κατηγορούμενος, Α. Μ., ήταν αρχικά, κατά την ίδρυσή της, Πρόεδρος, Διευθύνων Σύμβουλος και νόμιμος εκπρόσωπός αυτής μέχρι το έτος 1998 και έκτοτε μέλος του ΔΣ (κατέχων αρχικά το 8% των μετοχών και μετά το έτος 2004 το 4,7% αυτών). Σύμφωνα με το από 27-6-1998 πρακτικό του ΔΣ, όπως αναφέρεται στο με αριθμό ...1998 ΦΕΚ, η εταιρεία εκπροσωπείται σε όλες τις σχέσεις και συναλλαγές της από τον Πρόεδρο του ΔΣ και Διευθύνοντα Σύμβουλο της εταιρείας, πρώτο κατηγορούμενο, Κ. Τ., η υπογραφή δε αυτού και μόνο υπό την εταιρική επωνυμία δεσμεύει και υποχρεώνει την εταιρεία απεριόριστα σε κάθε περίπτωση, ενώ με το από 3-1-2000 πρακτικό του ΔΣ, που δημοσιεύθηκε στο με αριθμό ...2000 ΦΕΚ, χορηγείται στο δεύτερο κατηγορούμενο, Α. Μ., το δικαίωμα όπως, ως ειδικός εκπρόσωπος της εταιρείας, υπογράφει όλα τα έγγραφα συμμετοχής της εταιρείας σε οποιονδήποτε διαγωνισμό του Δημοσίου ή του ιδιωτικού τομέα, οποιοδήποτε έγγραφο σχετικό με την πρόσληψη, την απόλυση και τη μισθοδοσία των εργαζομένων, εγκρίνει την πληρωμή προμηθευτών - πιστωτών της εταιρείας, εισπράττει απαιτήσεις της ανεξαρτήτως ποσού και προβαίνει σε βραχυπρόθεσμες δεσμεύσεις διαθεσίμων ποσών της εταιρείας σε τράπεζες, ενώ με το από 12-3-2004 πρακτικό του ΔΣ, δημοσιευθέν στο με αριθμό ...2004 ΦΕΚ, ο δεύτερος κατηγορούμενος, Α. Μ., ορίστηκε Αντιπρόεδρος του ΔΣ με τις αυτές ως άνω αρμοδιότητες από το ΔΣ της εταιρείας (και με το με αριθμό ...2007 ΦΕΚ ορίστηκε μέλος του ΔΣ της νεοσυσταθείσας εταιρείας "... ... ΕΤΑΙΡΕΙΑ"). Το αντικείμενο δραστηριότητας της ανωτέρω εταιρείας ήταν εξαιρετικά ευρύ αφού η εταιρεία είχε ως αντικείμενο αφ' ενός την εμπορία και εξαγωγή ξυλείας, μετάλλων, υφασμάτων, ελαιολάδου, καπνού, ευπαθών εμπορευμάτων, δομικών υλικών, τηλεπικοινωνιακών προϊόντων, αθλητικών ειδών, οικιακών συσκευών, αυτοκινήτων, πλοίων κλπ, και αφ' ετέρου την προσφορά κάθε είδους οικονομικών και τεχνικών συμβουλών και υπηρεσιών σχετικών με τη χρηματοδότηση κλπ, ενώ όπως προκύπτει από το με αριθμό ...2005 ΦΕΚ "προς επιδίωξη του σκοπού της, η εταιρεία δύναται ... να προβαίνει σε οποιεσδήποτε οικονομικές δραστηριότητες συμπεριλαμβανομένων της δανειοδότησης και δανεισμού εντός του πλαισίου του αντικειμένου της εταιρείας ...". Παρά ταύτα όμως από κανένα στοιχείο δεν προέκυψε ο ισχυρισμός των κατηγορουμένων ότι η ως άνω εταιρεία είχε δικαίωμα πώλησης καπνών, καθώς δεν κατείχε τη σχετική ειδική άδεια, αφού σύμφωνα με την εθνική και κοινοτική νομοθεσία που διέπει εν γένει τις πωλήσεις καπνών και ειδικότερα τις διατάξεις του Καν. (ΕΕ) 2848/98 της Επιτροπής και τις διατάξεις της εθνικής νομοθεσίας, όπως αυτές περιγράφονται στις με αριθμούς 196445/1999 και 57941/2001 Κοινές Υπουργικές Αποφάσεις των Υπουργών Εθνικής Οικονομίας και Γεωργίας και σε εκτέλεση των οποίων εκδόθηκαν οι με αριθμούς Φ....2001 και Φ.100.1/3/100053/8.1.2002 εγκύκλιοι - οδηγίες του Υπουργείου Γεωργίας "η πώληση στο εσωτερικό της χώρας πραγματοποιείται μόνο σε νόμιμα λειτουργούσα καπνεμπορική επιχείρηση η οποία και ευθύνεται για τις υποχρεώσεις που απορρέουν από τις Εθνικές και Κοινοτικές διατάξεις". Ειδικότερα δε, η μεταβίβαση χωρικών (ανεπεξέργαστων) καπνών απαγορεύεται πριν από την επεξεργασία τους και σε κάθε περίπτωση είναι επιτρεπτή μόνο σε αναγνωρισμένες από το Κράτος καπνεμπορικές επιχειρήσεις. Από τα παραπάνω παρέπεται ότι η .../... δεν είχε πιστοποιηθεί ως επιχείρηση εμπορίας ή μεταποίησης καπνού ούτε είχε αποκτήσει νόμιμες άδειες κατοχής καπνού από τους αρμόδιους κρατικούς οργανισμούς, οι οποίες απαιτούνταν τουλάχιστον μέχρι και το 2004 και αντικαταστάθηκαν με τις βεβαιώσεις ελέγχου, δοθέντος του ότι η πώληση καπνών πραγματοποιείται μόνο από καπνεμπορική επιχείρηση, η οποία λειτουργούσε νόμιμα έχοντας αναλάβει όλες τις υποχρεώσεις που απορρέουν από τις εθνικές και κοινοτικές διατάξεις (βλ. το υπ' αρ. πρωτ. Φ100 1/106/8837/15-11-2001 έγγραφο του Οργανισμού Πληρωμών και Ελέγχου Κοινοτικών Επενδύσεων Προσανατολισμού και Εγγυήσεων - ΟΠΕΚΕΠΕ - ΝΠΙΔ). Κατά συνέπεια, παρότι η πώληση προϊόντων καπνού αναφερόταν στους σκοπούς του καταστατικού της, η .../... δεν επιτρεπόταν να προβεί σε μεταπώληση καπνικών προϊόντων. Προς ενίσχυση του ισχυρισμού τους, ότι η εταιρεία .../... δεν είχε δικαίωμα πώλησης καπνών, οι κατηγορούμενοι προσκομίζουν το με αριθμό πρωτοκόλλου ...2013 έγγραφο του ΟΠΕΚΕΠΕ που εκδόθηκε κατόπιν του από 28-5-2013 ερωτήματος της εταιρείας ... Α.Ε.. Συγκεκριμένα, η εταιρεία ... Α.Ε. απηύθυνε στον παραπάνω οργανισμό το ακόλουθο ερώτημα: "Παρακαλούμε να μας γνωρίσετε εγγράφως αν η μεταβίβαση κυριότητας καπνών από αναγνωρισμένο κέντρο πρώτης μεταποίησης καπνών σε άλλη ελληνική καπνεμπορική επιχείρηση (μη πιστοποιημένη ως κέντρο πρώτης μεταποίησης καπνών), χωρίς υλική μετακίνηση των καπνών, ήταν νόμιμη δικαιοπραξία κατά το χρονικό διάστημα 2002 - 2005. Ειδικότερα, αν μία επιχείρηση μη αναγνωρισμένη ως μεταποιητικό κέντρο, νομίμως αγόραζε παρτίδες ανεπεξέργαστων από εγκεκριμένο μεταποιητικό κέντρο, αναθέτοντάς του ταυτόχρονα την επεξεργασία του προϊόντος, το οποίο θα παραδιδόταν τελικά επεξεργασμένο. Διευκρινίζουμε ότι την κατοχή των ανεπεξέργαστων καπνών διατηρούσε το μεταποιητικό κέντρο δυνάμει σύμβασης παρακαταθήκης, χωρίς δηλαδή, να λαμβάνει χώρα οποιαδήποτε υλική μετακίνηση των ανεπεξέργαστων καπνών, τα οποία παραδίδονταν από το εγκεκριμένο μεταποιητικό κέντρο μετά την τελική επεξεργασία τους". Ο ΟΠΕΚΕΠΕ απάντησε ότι "... σε κάθε μεταβολή του ιδιοκτησιακού καθεστώτος από τις εγκεκριμένες επιχειρήσεις των ποσοτήτων αυτών (σε κάθε περίπτωση μετά την διαδικασία της πρώτης μεταποίησης) ή άλλων ενδεχομένως (εισαγωγής, ενεργητικής τελειοποίησης, τελωνειακής αποθήκευσης κλπ) θα έπρεπε να ενημερωθούν οι κατά τόπους ελεγκτικές υπηρεσίες (Νομαρχιακής Αυτοδιοίκησης - τμήματα καπνού, νυν Δ/νσεις Αγροτικής Οικονομίας και Κτηνιατρικής των Περιφερειακών Ενοτήτων) και να τηρούνται όλες οι υποχρεώσεις σύμφωνα με τις οδηγίες μας (δελτία ελέγχου, βεβαιώσεις μεταποίησης, βιβλία αποθήκης) και να είναι κάθε στιγμή στην διάθεση των ελεγκτικών αρχών. Οι ποσότητες αυτές είχαν αποκτήσει δικαίωμα ενίσχυσης τελούσαν υπό διαρκή διοικητικό έλεγχο μέχρι να επεξεργαστούν (πρώτη μεταποίηση) και κατόπιν είτε να εξαχθούν είτε να οδηγηθούν σε νόμιμες εμπορικές επιχειρήσεις που δραστηριοποιούνται στον καπνό με τελικό σκοπό την έξοδο από την χώρα, είτε στις βιομηχανίες καπνού (για παρασκευή τσιγάρων, κομμένου καπνού κλπ) ... Επί του ερωτήματός σας όπως αυτό τίθεται και με την προϋπόθεση όλων των ανωτέρω η διαδικασία που περιγράφεται στο ερώτημά σας και συγκεκριμένα για το διάστημα 2002 - 2005 ήταν σύμφωνα με τις ισχύουσες εθνικές διατάξεις". Πλην όμως από το περιεχόμενο του ανωτέρω εγγράφου δεν δύναται να δοθεί καταφατική απάντηση στο ερώτημα εάν η εταιρεία ... - ... είχε δικαίωμα πώλησης καπνών, καθώς, όπως ήδη έχει αναφερθεί, τα χωρικά καπνά τελούν υπό κρατικό έλεγχο και συνεπώς δεν επιτρέπεται η μεταβίβασή τους πριν την επεξεργασία τους. Περαιτέρω, αποδείχθηκε ότι το 2001 η εταιρεία ... με ποσό 84.000.000 δραχμών συμμετείχε στην ανώνυμη εταιρεία με την επωνυμία "... ΑΝΩΝΥΜΗ ΕΤΑΙΡΕΙΑ", η οποία επρόκειτο για επένδυση στο Νομό ., όπου πολιτευόταν ο Ι. Α. (τέταρτος κατηγορούμενος). Όπως δε προκύπτει από τα προσκομισθέντα και αναγνωσθέντα με αριθμούς ...1999, ...1999, ...2002, ...2003, ...2003 και ...2005 ΦΕΚ, ο δεύτερος κατηγορούμενος, Α. Μ., ήταν αρχικά μέλος του ΔΣ της ανωτέρω εταιρείας και από το 1999 και εφεξής ήταν Διευθύνων Σύμβουλος αυτής τουλάχιστον μέχρι το 2005, οπότε έγινε και Πρόεδρος της ανωτέρω εταιρείας, ενώ μέλος του ΔΣ αυτής ήταν από το 1999 έως και το 2005 ο Α. Β. και το 2005 έγινε μέλος του ΔΣ αυτής και ο Α. Τ., υιός του πρώτου κατηγορουμένου, Κ. Τ., και το 2005 έγινε μέλος του ΔΣ της ως άνω εταιρείας και ο τρίτος κατηγορούμενος, Κ. Υ.. Ο τέταρτος κατηγορούμενος, Ι. Α., ..., είχε, τουλάχιστον από το 1999, στενές σχέσεις με τους Κ. Τ., Α. Μ. και Α. Β., λόγω της συμμετοχής τους στο ΔΣ του "...", το οποίο αποτελούσε υλοποίηση δικής του πολιτικής ιδέας και πρωτοβουλίας του ως Υφυπουργού Εθνικής Οικονομίας (βλ. ιδίως σελίδα 7 της από 8-12-2008 μήνυσης του Ι. Α. σε βάρος των Γ. Κ., Ο. Κ., Β. Κ. και Ε. Π., αλλά και την υπ' αριθ. 2.159/6-3-2007 ένορκη κατάθεση της Ε. Π. ενώπιον της συμβολαιογράφου Αθηνών Σ. - Π. Κ., η οποία τον κατονομάζει ως "συνεργάτη" της ...). Η πρώτη συνάντηση μεταξύ των Ι. Α., Α. Μ., Γ. Κ. και Ο. Κ. έλαβε χώρα τον Απρίλιο του 2001, με τη μεσολάβηση του Ι. Α., στο ξενοδοχείο Μεγάλη Βρετανία. Εκεί ο Α. Μ. πρότεινε να χρηματοδοτήσει η εταιρεία τους την ... με επιτόκιο 10 - 20% το μήνα. Επειδή όμως μια τέτοια χρηματοδότηση δεν ήταν νόμιμη, καθώς κάθε σύμβαση δανείου, όπου το συμφωνημένο επιτόκιο είναι ανώτερο του νομίμου, είναι ποινικό αδίκημα, πολλώ δε μάλλον που η ... ΑΕ δεν ήταν πιστωτικό ίδρυμα ή χρηματοδοτικός οργανισμός, ώστε να δικαιούται να χορηγεί κατ' επάγγελμα δάνεια, ο Α. Μ. πρότεινε, κατόπιν υποδείξεων των Ι. Α. και της ... Α.Ε., την ίδρυση από τους μετόχους της εγκαλούσας δύο εταιρειών, οι οποίες θα προέβαιναν σε εικονικές αγοραπωλησίες καπνών με τη "... ΑΕ". Έτσι, με τα με αριθμούς ... και ...2001 συμβόλαια της συμβολαιογράφου . Γ. Ζ. - Κ. συστήθηκαν η εταιρεία με την επωνυμία "...", με νόμιμη εκπρόσωπο την Ο. Π. σύζυγο Κ. και η εταιρεία με την επωνυμία "... ΕΠΕ", με νόμιμο εκπρόσωπο το Γ. Κ.. Πλέον συγκεκριμένα, σύμφωνα με το από έτους 2001 χειρόγραφο σημείωμα που συνέταξε ο δεύτερος κατηγορούμενος, Α. Μ., με τίτλο "Σχήμα Συνεργασίας με Π.", το δάνειο θα καλυπτόταν με κατάρτιση εικονικών συμβάσεων πωλήσεως καπνών, μέσω των δύο πιο πάνω νέων εταιρειών και με σύσταση ενεχύρου στα καπνά που είχε ήδη στις αποθήκες της η εγκαλούσα εταιρεία. Ότι το παραπάνω σημείωμα γράφθηκε από τον Α. Μ. γίνεται δεκτό και από τον ίδιο τον κατηγορούμενο, ο οποίος όμως ισχυρίζεται ότι το συνέταξε καθ' υπαγόρευση της Ο. Κ.. Ο ισχυρισμός του όμως αυτός δεν κρίνεται πειστικός από το Δικαστήριο καθώς δεν εξηγείται λογικώς γιατί η τελευταία θα επινοούσε και θα απαιτούσε το ανωτέρω εταιρικό σχήμα, το οποίο αποκλειστικό λόγο ύπαρξης θα είχε τη συγκάλυψη της σε βάρος της παράνομης τοκογλυφίας. Για την εκπλήρωση μάλιστα του παραπάνω σκοπού συμφωνήθηκε μεταξύ της ... ΑΕ και της ... όπως αιτηθούν και λάβουν σχετικό γνωμοδοτικό σημείωμα από το δικηγόρο Π. Μ. (αναλαμβάνοντας μάλιστα την καταβολή της αμοιβής του κατά ποσοστό 50% εκάστη εταιρεία), σχετικά με τη δυνατότητα της εγκαλούσας να συνιστά ενέχυρα σε καπνά κυριότητας και κατοχής της, προς ασφάλεια μελλοντικών απαιτήσεων τρίτου, μη όντος πιστωτικού ιδρύματος, και συντάχθηκε η σχετική θετική γνωμοδότηση. Σε εκτέλεση δε των αρχικά συμφωνηθέντων και με βάση την παραπάνω γνωμοδότηση συντάχθηκαν και τα με αριθμούς ... και ...2001 σχέδια συμφωνητικών (βλ. τη με αριθμό 3.822/1-6-2010 ένορκη κατάθεση του Κ. Μ. και την από 18-9-2001 επιστολή της δικηγόρου της εγκαλούσας εταιρείας Ε. Π. προς τη ... ΑΕ, με την οποία ζητούσε το ήμισυ της δικηγορικής αμοιβής του γνωμοδοτούντος δικηγόρου Π. Μ.). Στη συνέχεια όμως, δεν προχώρησαν οι ως άνω συμφωνίες, διότι η ..., δια των εκπροσώπων της, θεώρησε ότι δεν εξασφαλιζόταν επαρκώς η επιστροφή των δανείων, καθώς οι εταίροι και των δύο ΕΠΕ ήταν οι μέτοχοι της εγκαλούσας και ως εκ τούτου ήταν προφανής η εικονικότητα των συναλλαγών. Ακολούθως, δοθέντος του ότι συνεχίζονταν τα οικονομικά προβλήματα της εγκαλούσας, η ..., δια των εκπροσώπων της πάντα, πρότεινε να συσταθεί από την Β. Κ., η οποία ήταν θυγατέρα της νομίμου εκπροσώπου της εγκαλούσας εταιρείας και, το κυριότερο, διέθετε σημαντική περιουσία ελεύθερη βαρών, μία μονοπρόσωπη εταιρεία περιορισμένης ευθύνης, η οποία θα προέβαινε με την εγκαλούσα σε εικονικές αγοραπωλησίες καπνών με τη ... ΑΕ. Έτσι, καθ' υπόδειξη του Α. Μ., με το υπ' αριθ. ...2001 συμβόλαιο της συμβολαιογράφου Γ. Ζ. - Κ. ιδρύθηκε η μονοπρόσωπη εταιρεία περιορισμένης ευθύνης με την επωνυμία "... ΕΠΕ" (εφεξής ...), με μοναδική εταίρο και διαχειρίστρια τη Β. Κ. και με κεφάλαιο μόλις το ποσόν των 17.608,21 ευρώ. Η εταιρεία αυτή δεν είχε δικά της γραφεία (εφέρετο να στεγάζεται στην οδό ..., όπου παλαιότερα διατηρούσε το ιατρείο του ο Γ. Κ.), ούτε τηλέφωνα ή φαξ, δεν διέθετε κτιριακές εγκαταστάσεις ή εγκαταστάσεις επεξεργασίας καπνών, δεν απασχολούσε καθόλου προσωπικό, δεν είχε πελάτες, ήταν αναπόγραφη στο ΙΚΑ, δεν ήταν εγγεγραμμένη στο εμπορικό επιμελητήριο ούτε στο μητρώο εξαγωγέων μέχρι το 2004 και η μοναδική μέτοχος και διαχειρίστρια, Β. Κ., κόρη της Ο. Κ., απουσίαζε από το 2002 έως και το 2007 στο εξωτερικό για σπουδές. Στις αρχές Απριλίου του 2002 η νόμιμη εκπρόσωπος της εγκαλούσας εταιρείας επικοινωνεί με τον Ι. Α. και του ζητεί να μεσολαβήσει στην ΑΤΕ για επίλυση του προβλήματος που είχε ανακύψει με την έλλειψη τραπεζικής χρηματοδότησης. Τότε, λοιπόν, της προτείνεται από τη Διοίκηση της ΑΤΕ να χρηματοδοτηθεί υπό τον όρο κατάθεσης από μέρους της μίας εγγυητικής επιστολής ύψους 1.500.000 ευρώ. Για το σκοπό αυτό, η νόμιμη εκπρόσωπος της εγκαλούσας εταιρείας, συνοδευόμενη από τη νομική της σύμβουλο, Ε. Π., έρχεται στην Αθήνα, στις 10 Απριλίου 2002 και παραδίδει στον Ι. Α., στην οικία του, σε μετρητά, το ποσόν του 1.500.000 ευρώ, προκειμένου ο ίδιος να μεσολαβήσει στην ανωτέρω διαπραγμάτευση με την ΑΤΕ, η οποία τελικά δεν τελεσφόρησε. Έτσι, στις 26-4-2002, ο αστυνομικός του τέταρτου κατηγορούμενου, ο οποίος είχε διατεθεί για φύλαξή του, Ι. Ρ., επέστρεψε τα χρήματα μέσω τραπέζης, κρατώντας για λογαριασμό του Ι. Α. για τις ως άνω υπηρεσίες του το ποσόν των 170.000 ευρώ. Κατόπιν της μη ευόδωσης της χρηματοδότησης της εγκαλούσας από την ΑΤΕ, η νόμιμη εκπρόσωπός της, με τη μεσολάβηση του τέταρτου κατηγορούμενου, Ι. Α., ήλθε εκ νέου σε επαφή με τους εκπροσώπους της .../.... Έλαβαν χώρα συζητήσεις με τον Α. Μ. και τον Ι. Α., κατόπιν συνεχούς ενημέρωσης και έγκρισης του Κ. Τ., οπότε και συμφωνήθηκε η χρηματοδότηση - σύναψη έντοκου δανείου, ύψους 1.500.000 ευρώ, με τους κάτωθι όρους και συμφωνίες: Με μία πρώτη σύμβαση η εγκαλούσα εταιρεία ... συμφωνούσε στην (εικονική) πώληση καπνών στη "... ΑΕ" με τίμημα ίσο προς το ποσό του χορηγούμενου δανείου και με μία δεύτερη σύμβαση που θα καταρτιζόταν αυθημερόν η "... ΑΕ" συμφωνούσε στη μεταπώληση καπνών στην εταιρεία "... ΕΠΕ", ήτοι στη ..., με τίμημα καταβλητέο μετά από μερικούς μήνες και ίσο με το δάνειο συν το ποσό των τόκων, συνυπολογίζοντας το τοκογλυφικό επιτόκιο ο Α. Μ. και ο Ι. Α., με την έγκριση πάντοτε του Κ. Τ.. Με αυτόν τον τρόπο καταρτίσθηκαν επτά ζεύγη εικονικών συμβάσεων αγοραπωλησίας για την κάλυψη επτά ισάριθμων δανειοδοτήσεων της εγκαλούσας από την εταιρεία "... ΑΕ", με εγγυήτρια τη Β. Κ., τα οποία (πλην δύο) αφορούσαν ανεπεξέργαστα καπνά, ενώ σε όλες τις περιπτώσεις τα εμπορεύματα δεν διακινούνταν, αλλά παρέμεναν στις αποθήκες της ... μετά την πώλησή τους. Κατά την υπογραφή των συμβάσεων αυτών, τις οποίες υπέγραφε για λογαριασμό της ... ΑΕ ο δεύτερος κατηγορούμενος, Α. Μ., και για λογαριασμό της ... η νομική σύμβουλος της ..., Ε. Π., η οποία την εκπροσωπούσε δυνάμει συμβολαιογραφικών πληρεξουσίων, παρίσταντο πάντοτε ο Α. Μ. και ο Ι. Α.. Ο τελευταίος μετείχε στις συζητήσεις και τις διαπραγματεύσεις για τους ειδικότερους όρους των δανείων, το ύψος αυτών, τις εμπράγματες εξασφαλίσεις τους αλλά και το χρόνο επιστροφής των δανείων και είχε ουσιαστικό ρόλο στην ανταλλαγή απόψεων μεταξύ των δύο μερών. Επίσης, ο Κ. Τ. συμμετείχε συχνά στις διαπραγματεύσεις μετά το έτος 2004 αλλά και κατά το προηγούμενο χρονικό διάστημα ενέκρινε τα δάνεια, δίνοντας αυτός τις εντολές για τις εκταμιεύσεις τους και επικοινωνώντας με τον Α. Μ. και τον Ι. Α. για την έγκριση διαφόρων λεπτομερειών ως προς τις συμβάσεις. Κατά τα συμφωνηθέντα, λοιπόν, υπογράφηκαν τα κατωτέρω επτά ζεύγη εικονικών συμβάσεων αγοραπωλησίας, για την κάλυψη ισάριθμων δανείων: Α) Με το από 15-7-2002 ιδιωτικό συμφωνητικό συμφωνήθηκε η πώληση 336.000 κιλών ανεπεξέργαστων καπνών, ανατολικού τύπου ποικιλιών Basmas εσοδείας 2001 από την εγκαλούσα πωλήτρια προς τη "... ΑΕ" - αγοράστρια, προς 4,4017 ευρώ το κιλό. Επίσης, συμφωνήθηκε όπως η πωλήτρια κρατήσει τα ανεπεξέργαστα καπνά στην κατοχή της δυνάμει σχέσης παρακαταθήκης και να τα επεξεργασθεί στις εγκαταστάσεις της με δικά της μέσα για λογαριασμό της αγοράστριας. Η ποσότητα επεξεργασμένων καπνών που θα προκύψει αναφέρεται σε 252.000 κιλά. Η πωλήτρια ανέλαβε να περατώσει την επεξεργασία έως την 30-11-2002 και να παραδώσει τα προϊόντα στην αγοράστρια ή στην εκ τρίτου συμβαλλόμενη "... ΕΠΕ" ή σε οποιοδήποτε πρόσωπο της υποδειχθεί. Το συνολικό τίμημα που συμφωνήθηκε ανήλθε σε 1.478.988 ευρώ πλέον ΦΠΑ 266.217,84 ευρώ, ήτοι σύνολο 1.745.206,84 ευρώ, καταβλητέο σε μετρητά εντός 4 ημερών από την υπογραφή του συμφωνητικού και καταβλήθηκε την 17-7-2002. Στο συμφωνητικό αναφέρεται ως εγγυήτρια η Β. Κ.. Την ίδια ημέρα υπεγράφη ιδιωτικό συμφωνητικό μεταξύ της "... ΑΕ" ως πωλήτριας και της εταιρείας "... ΕΠΕ" ως αγοράστριας, για την πώληση 252.000 κιλών κατεργασμένων καπνών, προς 7,043 ευρώ το κιλό, ήτοι έναντι συνολικού τιμήματος 1.774.836 ευρώ πλέον ΦΠΑ 319.470 ευρώ, ήτοι σύνολο 2.094.306 ευρώ, καταβλητέο το αργότερο έως την 31-12-2002. Στο συμφωνητικό αναφέρεται ως εγγυήτρια η Β. Κ. και ως εκ τρίτου συμβαλλόμενη η εγκαλούσα. Για την εξασφάλιση της πωλήτριας εταιρείας ενεγράφη την ίδια ημέρα προσημείωση υποθήκης σε ακίνητα της εγγυήτριας Β. Κ. δυνάμει της υπ' αριθ. 26058Σ/15-7-2002 απόφασης του Μονομελούς Πρωτοδικείου Αθηνών, του Τμήματος Ασφαλιστικών Μέτρων. Με την από 16-12-2002 επιστολή της η "... ΕΠΕ" προς τη "... ΑΕ" ζήτησε την παράταση της προθεσμίας πληρωμής λόγω καθυστέρησης της οριστικοποίησης της τιμής πώλησης καπνών από αυτήν προς τους πελάτες της, πολυεθνικές εταιρείες του εξωτερικού, αποδεχόμενη και την πληρωμή τόκων καθυστέρησης. Την 20-12-2002 υπογράφηκε ιδιωτικό συμφωνητικό μεταξύ της "... ΑΕ" και της "... ΕΠΕ", με το οποίο παρατεινόταν η προθεσμία καταβολής του τιμήματος αγοράς των καπνών εκ μέρους της ΕΠΕ μέχρι την 28-2-2003, ενώ δεν ζητήθηκαν και δεν εισπράχθηκαν από τη "... ΑΕ" τόκοι καθυστέρησης. Με βάση τα δελτία ελέγχου της Νομαρχιακής Αυτοδιοίκησης Καβάλας (του Τμήματος Καπνού) των ετών 2002 - 2005 προκύπτει ότι για την εσοδεία 2001 από εισαγωγή χωρικών καπνών προς επεξεργασία ποσότητας 336.000 κιλών παράγεται ποσότητα επεξεργασμένων Ι/
ΙΙΙ 237.720 κιλών και όχι 252.000 κιλών που αναφέρεται στο συμφωνητικό. Η ποσότητα αυτή είναι ακόμα πιο μικρή σε Α ποιότητα δεδομένου ότι εντός της ποιότητας Ι/
ΙΙΙ περιλαμβάνονται τόσο η ποιότητα A (περίπου 60%) όσο και η ποιότητα Β (περίπου 20%). Το θεωρημένο αναλυτικό καθολικό της εγκαλούσας έχει κατασχεθεί από το ΣΔΟΕ. Από τα γενικά ημερολόγια αυτής των χρήσεων 2002 και 2003 προκύπτουν τα εξής: α) Εγγραφή 18-7-2002 ποσού 1.478.988 ευρώ με την αιτιολογία "Είσπραξη δανείου από "... ΑΕ" σε πίστωση του λογαριασμού ... Βραχυπρόθεσμες υποχρεώσεις προς "... ΑΕ". β) Εγγραφή 9-1-2003 ποσού 1.774.836 ευρώ με την αιτιολογία καταβολή στη "... ΑΕ" μέσω ΕΠΕ στη χρέωση του ανωτέρω λογαριασμού υποχρεώσεων, ενώ στα λογιστικά βιβλία της "... ΑΕ" οι συναλλαγές είχαν αποτυπωθεί ως αγοραπωλησίες. Με βάση τα ανωτέρω, στο τίμημα της δεύτερης πώλησης περιλαμβάνονταν τόκοι ποσού 295.847 ευρώ (όπου τόκοι = τίμημα πώλησης σε "... ΕΠΕ" αφαιρουμένου του τιμήματος πώλησης σε "... ΑΕ/... ΑΕ", ήτοι 1.774.836 - 1.478.989), που αναλογούν σε ποσοστό ετήσιου επιτοκίου ανώτερο του 43%. Το νόμιμο καθορισμένο επιτόκιο, όμως, είχε διαμορφωθεί για τη χρονική περίοδο από 15-7-2002 έως 5-12-2002 στο 9,25% και για τη χρονική περίοδο από 6-12-2002 έως 31-12-2002 στο 8,75%. Επομένως, οι τόκοι δανείου ύψους 1.478.988 ευρώ για το χρονικό διάστημα από 15-7-2002 έως 31-12-2002 σύμφωνα με το καθορισμένο από το νόμο ανώτατο επιτόκιο, ανέρχονται στο ποσό των 62.816,47 ευρώ.
Συνεπώς, η συμφωνία αποπληρωμής του ανωτέρω βραχυπρόθεσμου δανείου του 1.478.998 ευρώ περιελάμβανε την πληρωμή παράνομων τόκων ύψους (295.848 - 62.816,47=) 233.031,53 ευρώ. Β) Με το από 26-5-2003 ιδιωτικό συμφωνητικό συμφωνήθηκε η πώληση 450.006 κιλών ανεπεξέργαστων καπνών ανατολικού τύπου ποικιλιών Μπασμάς εσοδείας 2002 από την εγκαλούσα - πωλήτρια προς τη "... ΑΕ" - αγοράστρια, προς 4,4444 ευρώ το κιλό. Επίσης, συμφωνήθηκε όπως η πωλήτρια κρατήσει τα ανεπεξέργαστα καπνά στην κατοχή της δυνάμει σχέσης παρακαταθήκης και να τα επεξεργασθεί στις εγκαταστάσεις της με δικά της μέσα για λογαριασμό της αγοράστριας. Η ποσότητα επεξεργασμένων που θα προκύψει αναφέρεται σε 337.504,5 κιλά. Η πωλήτρια ανέλαβε να περατώσει την επεξεργασία έως την 30-11-2003 και να παραδώσει τα προϊόντα στην αγοράστρια ή στην εκ τρίτου συμβαλλόμενη "... ΕΠΕ" ή σε οποιοδήποτε πρόσωπο της υποδειχθεί. Το συνολικό τίμημα που συμφωνήθηκε ανήλθε σε 2.000.000 ευρώ πλέον ΦΠΑ 360.000 ευρώ, ήτοι σύνολο 2.360.000 ευρώ, το οποίο καταβλήθηκε αυθημερόν (του συμφωνητικού επέχοντος θέση αποδείξεως). Στο συμφωνητικό αναφέρεται ως εγγυήτρια η Β. Κ.. Την ίδια ημέρα υπεγράφη ιδιωτικό συμφωνητικό μεταξύ των εταιρειών "... ΑΕ" ως πωλήτριας και της "... ΕΠΕ" ως αγοράστριας, για την πώληση των ανωτέρω 337.504,5 κιλών έναντι τιμήματος 7,111 ευρώ το κιλό και συνολικά 2.400.000 ευρώ πλέον ΦΠΑ 432.000 ευρώ, ήτοι σύνολο 2.832.000 ευρώ, καταβλητέο το αργότερο έως την 31-12-2003 ή το αργότερο έως την 28-2-2004 σε περίπτωση που δεν ολοκληρωθεί η τιμολόγηση - φόρτωση των προϊόντων προς τους πελάτες έως την 10-12-2003. Στο συμφωνητικό αναφέρεται ως εγγυήτρια η Β. Κ. και ως εκ τρίτου συμβαλλόμενη η εγκαλούσα εταιρεία. Για την εξασφάλιση της πωλήτριας "... ΑΕ" ενεγράφη προσημείωση υποθήκης σε ακίνητο της εγγυήτριας Β. Κ. μέχρι του ποσού των 3.000.000 ευρώ δυνάμει της υπ' αριθ. 20842Σ/28-5-2003 απόφασης του Μονομελούς Πρωτοδικείου Αθηνών, του Τμήματος Ασφαλιστικών Μέτρων. Με βάση τα δελτία ελέγχου της Νομαρχιακής Αυτοδιοίκησης Καβάλας (του Τμήματος Καπνού) των ετών 2002 - 2005 προκύπτει ότι για την εσοδεία 2002 από εισαγωγή χωρικών καπνών προς επεξεργασία ποσότητας 450.006 κιλών παράγεται ποσότητα επεξεργασμένων Ι/
ΙΙΙ 177.752 κιλών και όχι 337.504,60 κιλών που αναφέρεται στο συμφωνητικό. Η ποσότητα αυτή είναι ακόμα πιο μικρή σε Α ποιότητα δεδομένου ότι εντός της ποιότητας Ι/
ΙΙΙ περιλαμβάνονται τόσο η ποιότητα Α (περίπου 60%) όσο και η ποιότητα Β (περίπου 20%). Δεδομένου ότι την 22-12-2003 έγινε πρόσθετο συμφωνητικό (επεξεργασμένη ποσότητα 168.752,64 κιλά) η εταιρεία εμφανίζει έλλειμμα στην παραγωγή στην ποιότητα Ι/
ΙΙΙ 52.527,24 κιλά (453.730 - 337.504,60 - 168.752,64). Το έλλειμμα αυτό είναι μεγαλύτερο στην ποιότητα Α, αφού η ποιότητα I/IIΙ περιλαμβάνει και την ποιότητα Α και την ποιότητα Β. Από το γενικό ημερολόγιο της εγκαλούσας των χρήσεων 2003 και 2004 προκύπτουν τα εξής: α) Εγγραφή 28-5-2003 ποσού 2.000.000 ευρώ με την αιτιολογία "Είσπραξη δανείου από "... ΑΕ" σε πίστωση του λογαριασμού ... Βραχυπρόθεσμες υποχρεώσεις προς "... ΑΕ". β) Εγγραφή 22-12-2003 ποσού 2.000.000 ευρώ με την αιτιολογία καταβολή στη "... ΑΕ" κατάθεση μετρητών στη Eurobank Καβάλας σε χρέωση του ανωτέρω λογαριασμού υποχρεώσεων. γ) Εγγραφή 30-1-2004 ποσού 400.000 ευρώ με την αιτιολογία στη "... ΑΕ" σε χρέωση του ανωτέρω λογαριασμού υποχρεώσεων, ενώ στα λογιστικά βιβλία της "... ΑΕ" οι συναλλαγές είχαν αποτυπωθεί ως αγοραπωλησίες καπνών. Με βάση τα ανωτέρω, στο τίμημα της δεύτερης πώλησης περιλαμβάνονταν τόκοι ποσού 400.000 ευρώ (όπου τόκοι = τίμημα πώλησης σε "... ΕΠΕ" αφαιρουμένου του τιμήματος πώλησης σε "... ΑΕ/... ΑΕ", ήτοι 2.400.000 - 2.000.000), που αναλογούν σε ποσοστό ετήσιου επιτοκίου ανώτερο του 33%. Το νόμιμο δικαιοπρακτικό επιτόκιο για τη χρονική περίοδο από 27-5-2003 έως 5-6-2003 ανερχόταν στο 8,5% και για τη χρονική περίοδο από 6-6-2003 έως 31-12-2003 στο 8%. Επομένως, οι τόκοι δανείου ύψους 2.000.000 ευρώ για το χρονικό διάστημα από 26-5-2003 έως 31-12-2003 σύμφωνα με το καθορισμένο από το νόμο ανώτατο επιτόκιο, ανέρχονταν στο ποσό των 96.273,97 ευρώ.
Συνεπώς, η συμφωνία αποπληρωμής του ανωτέρω βραχυπρόθεσμου δανείου των 2.000.000 ευρώ περιελάμβανε την πληρωμή παράνομων τόκων ύψους (400.000 - 96.273,97 =) 303.726,03 ευρώ. Γ) Με το από 22-12-2003 ιδιωτικό συμφωνητικό συμφωνήθηκε η πώληση 168.752,64 κιλών επεξεργασμένων καπνών ποικιλιών Μπασμάς από την εγκαλούσα - πωλήτρια προς τη "... ΑΕ" - αγοράστρια, προς 5,925 ευρώ το κιλό και συνολικά αντί 999.859,39 ευρώ πλέον ΦΠΑ 179.974,69 ευρώ, ήτοι σύνολο 1.179.834,08, το οποίο καταβλήθηκε αυθημερόν (του συμφωνητικού επέχοντος θέση αποδείξεως). Στο συμφωνητικό αναφέρεται ως εγγυήτρια η Β. Κ. και ως εκ τρίτου συμβαλλόμενη η "... ΕΠΕ". Την ίδια ημέρα (22-12-2003) υπογράφηκε ιδιωτικό συμφωνητικό μεταξύ της "... ΑΕ" ως πωλήτριας και της "... ΕΠΕ" ως αγοράστριας, για την πώληση 168.752,64 κιλών επεξεργασμένων καπνών προς 7,111 ευρώ το κιλό και συνολικά έναντι τιμήματος 1.200.000 ευρώ πλέον ΦΠΑ 216.000 ευρώ, ήτοι σύνολο 1.416.000 ευρώ, καταβλητέο ως εξής: 100.000 ευρώ στις 23-12-2003, 700.000 ευρώ στις 29-4-2004 και 500.000 ευρώ έως 14-5-2004. Στο συμφωνητικό αναφέρεται ως εγγυήτρια η Β. Κ. και ως εκ τρίτου συμβαλλόμενη η εγκαλούσα. Σύμφωνα με τον όρο 4 του συμφωνητικού η αγοράστρια κατέβαλε την 22-12-2003 στην πωλήτρια το ποσόν των 2.000.000 ευρώ που όφειλε από το από 26-5-2003 συμφωνητικό, το δε υπόλοιπο (400.000 ευρώ) ανέλαβε την υποχρέωση να το καταβάλει στην πωλήτρια έως την 28-2-2004. Με βάση τα δελτία ελέγχου της Νομαρχιακής Αυτοδιοίκησης . (του Τμήματος Καπνού) των ετών 2002 - 2005 προκύπτει ότι: Δεδομένου ότι την 22-12-2003 έγινε πρόσθετο συμφωνητικό (επεξεργασμένη ποσότητα 168.752,64 κιλά) η εταιρεία εμφανίζει έλλειμμα στην παραγωγή στην ποιότητα Ι/
ΙΙΙ 52.527,24 κιλά (453.730 - 337.504,60 - 168.752,64). Το έλλειμμα αυτό είναι μεγαλύτερο στην ποιότητα Α, αφού η ποιότητα Ι/
ΙΙΙ περιλαμβάνει και την ποιότητα Α και την ποιότητα Β. Από το Γενικό Ημερολόγιο της εγκαλούσας της χρήσης 2003 και 2004 προκύπτουν τα εξής: α) εγγραφή 23-12-2003 ποσού 999.859,39 ευρώ με την αιτιολογία Είσπραξη δανείου από "... ΑΕ" σε πίστωση του λογαριασμού ... Βραχυπρόθεσμες υποχρεώσεις προς "... ΑΕ" (επιταγή Eurobank ... - 9). β) Εγγραφή 29-4-2004 ποσού 700.000 ευρώ με την αιτιολογία καταβολή στη "... ΑΕ" σε χρέωση του ανωτέρω λογαριασμού υποχρεώσεων. γ) Εγγραφή 13-5-2004 ποσού 500.000 ευρώ με την αιτιολογία καταβολή στη "... ΑΕ" σε χρέωση του ανωτέρω λογαριασμού υποχρεώσεων, ενώ στα λογιστικά βιβλία της "... ΑΕ" οι παραπάνω συναλλαγές είχαν αποτυπωθεί ως αγοραπωλησίες καπνών. Με βάση την από 26-5-2004 έκθεση ελέγχου φορολογίας εισοδήματος του Εθνικού Ελεγκτικού Κέντρου, από τον έλεγχο των βιβλίων και στοιχείων της "... ΑΕ" των χρήσεων 2001 - 2003 δεν διαπιστώθηκαν πράξεις ή παραλείψεις, οι οποίες να τα καθιστούν ανακριβή ή ανεπαρκή και ο έλεγχος δέχθηκε τα αποτελέσματα από αυτά, όπως αναμορφώθηκαν με την προσθήκη των λογιστικών διαφορών. Με βάση τα ανωτέρω, στο τίμημα της δεύτερης πώλησης περιλαμβάνονταν τόκοι ποσού 200.140,61 ευρώ (όπου τόκοι = τίμημα πώλησης σε "... ΕΠΕ" αφαιρουμένου του τιμήματος πώλησης σε "... ΑΕ/... ΑΕ", ήτοι 1.200.000 - 999.859,39), που αναλογούν σε ποσοστό ετήσιου επιτοκίου ανώτερο του 56%, Το νόμιμο δικαιοπρακτικό επιτόκιο το χρονικό διάστημα από 22-12-2003 έως 30-4-2004 ανερχόταν σε 8%. Επομένως, οι τόκοι δανείου ύψους 999.859,39 ευρώ για το χρονικό διάστημα από 22-12-2003 έως 30-4-2004 σύμφωνα με το καθορισμένο από το νόμο ανώτατο επιτόκιο ανέρχονταν στο ποσό των 28.416,69 ευρώ.
Συνεπώς, η συμφωνία αποπληρωμής του ανωτέρω βραχυπρόθεσμου δανείου των 999.859,39 ευρώ περιελάμβανε την πληρωμή παράνομων τόκων ύψους (200.140,61 - 28.416,69 =) 171.723,92 ευρώ. Δ) Με το από 27-4-2004 ιδιωτικό συμφωνητικό συμφωνήθηκε η πώληση 900.000 κιλών ανεπεξέργαστων καπνών ανατολικού τύπου ποικιλιών Μπασμάς εσοδείας 2003 από την εγκαλούσα - πωλήτρια προς τη "... ΑΕ" - αγοράστρια, προς 4,4444 ευρώ το κιλό. Επίσης, συμφωνήθηκε ότι η πωλήτρια πωλεί, παραχωρεί και μεταβιβάζει κατά πλήρη κυριότητα τα ανεπεξέργαστα καπνά στην αγοράστρια, η δε πώληση καταρτίζεται με την αναβλητική αίρεση της παραλαβής των απαιτούμενων χωρικών καπνών εξ ανεξαρτήτων παραγωγών από την πωλήτρια, πλην της ποσότητας 257.446,21 κιλών χωρικών καπνών την οποία είχε ήδη παραλάβει η πωλήτρια. Επίσης, συμφωνήθηκε όπως η πωλήτρια εταιρεία κρατήσει τα ανεπεξέργαστα καπνά στην κατοχή της δυνάμει σχέσης παρακαταθήκης και να τα επεξεργασθεί στις εγκαταστάσεις της με δικά της μέσα για λογαριασμό της αγοράστριας. Η ποσότητα επεξεργασμένων καπνών που θα προκύψει αναφέρεται σε 675.067,5 κιλά. Η πωλήτρια ανέλαβε να περατώσει την επεξεργασία εντός του μηνός Νοεμβρίου 2004 και να παραδώσει τα προϊόντα στην αγοράστρια ή στην εκ τρίτου συμβαλλόμενη "... ΕΠΕ" ή σε οποιοδήποτε πρόσωπο της υποδειχθεί. Το συνολικό τίμημα που συμφωνήθηκε ανήλθε σε 4.000.000 ευρώ πλέον ΦΠΑ, το οποίο θα έπρεπε να καταβληθεί ως εξής: 200.000 ευρώ με την υπογραφή του συμφωνητικού, 505.910 ευρώ στις 12-5-2004, 1.750.000 ευρώ μεταξύ 15 και 20-5-2004, 944.091 ευρώ μεταξύ 25 - 5 και 28-5-2004 και 600.000 ευρώ μεταξύ 15 - 7 και 15-9-2004 και καταβλήθηκε ποσό 200.000 ευρώ στις 28-4-2004, ποσό 505.910 ευρώ στις 13-5-2004, ποσό 400.000 ευρώ στις 20-5-2004, ποσό 1.350.000 ευρώ στις 25-5-2004, ποσό 944.089,50 ευρώ στις 11-6-2004 (με εγγυητικές επιστολές) και ποσό 600.000 ευρώ στις 10-8-2004. Το ποσό αυτό περιλαμβάνει και ποσό 444.644,43 ευρώ που αντιστοιχεί στο συνολικό ποσό επεξεργασίας των ανεπεξέργαστων καπνών. Όλες οι ανωτέρω καταβολές τελούσαν, σύμφωνα με τα συμφωνηθέντα, υπό την αναβλητική αίρεση της πλήρους και ολοσχερούς εξόφλησης έως την 10-5-2004 του ποσού των 1.200.000 ευρώ που οφείλεται από την εκ τρίτου συμβαλλόμενη "... ΕΠΕ" προς την αγοράστρια δυνάμει του από 22-12-2003 συμφωνητικού, όπως αυτό τροποποιήθηκε. Επιπρόσθετα, συμφωνήθηκε ότι για το ποσό της ανωτέρω δόσης των 944.091 ευρώ η αγοράστρια αναλαμβάνει την υποχρέωση να εκδώσει εγγυητικές επιστολές υπέρ της πωλήτριας προς τον ΟΠΕΚΕΠΕ. Επίσης, αναφέρεται ότι: το ποσό της τελευταίας δόσης 600.000 ευρώ περιλαμβάνει ποσό 444.644,43 ευρώ που αντιστοιχεί στο συνολικό ποσό επεξεργασίας των ανεπεξέργαστων καπνών. Η πωλήτρια αναλαμβάνει να τηρεί ασφαλισμένα τα προϊόντα για την πλήρη αξία τους πλέον τόκων και εξόδων ήτοι για το ποσόν των 5.000.000 ευρώ και για κάθε κίνδυνο και προς εξασφάλιση της αγοράστριας, η εγγυήτρια Β. Κ. αναλαμβάνει την υποχρέωση μέχρι την 10-5-2004 να παράσχει στην αγοράστρια πρώτη ή δεύτερη προσημείωση υποθήκης για το συνολικό ποσόν των 2.500.000 ευρώ σε ακίνητά της. Την ίδια ημέρα (27-4-2004) υπεγράφη ιδιωτικό συμφωνητικό μεταξύ της "... ΑΕ" ως πωλήτριας και της "... ΕΠΕ" ως αγοράστριας, για την πώληση 675.067,50 κιλών επεξεργασμένων καπνών, προς 7,111 το κιλό, ήτοι έναντι συνολικού τιμήματος 4.800.405 ευρώ πλέον ΦΠΑ 864.072,90 ευρώ, ήτοι σύνολο 5.664.477,90 ευρώ, καταβλητέο ως εξής: 70% ήτοι 3.360.283,50 ευρώ μέχρι την 31-12-2004, ενώ πέραν της προαναφερομένης προθεσμίας θα τοκοφορεί με ετήσιο επιτόκιο 8% και 30% ήτοι 1.440.121,50 ευρώ μέχρι την 28-2-2005, ενώ πέραν της προαναφερομένης προθεσμίας θα τοκοφορεί με ετήσιο επιτόκιο 8%. Σύμφωνα με τον όρο 2.3 του ως άνω συμφωνητικού η αγοράστρια εγγυήθηκε την εμπρόθεσμη και προσήκουσα πληρωμή του ως άνω τιμήματος και προς διασφάλιση της πωλήτριας ανέλαβε την υποχρέωση ευθύς ως αυτή καταρτίσει συμφωνία με τον τελικό αποδέκτη για την αγορά των προϊόντων, να απευθύνει εγγράφως σε αυτόν ειδική ανέκκλητη εντολή ταυτόχρονα κοινοποιούμενη στην πωλήτρια ώστε αυτός: α) να καταθέσει για λογαριασμό της αγοράστριας κατά απόλυτη προτεραιότητα (σε σχέση με τυχόν άλλες πληρωμές προς την αγοράστρια) το συνολικό ποσό των 5.664.477,90 ευρώ ή (στην περίπτωση που η αγοράστρια επιτύχει νόμιμη απαλλαγή από το ΦΠΑ για τη μεταπώληση των προϊόντων στον τελικό αποδέκτη), το ποσό των 4.800.405 ευρώ στον τραπεζικό λογαριασμό της πωλήτριας και β) να γνωστοποιήσει ο τελικός αποδέκτης τη σχετική αποδοχή του για την ως άνω ειδική ανέκκλητη εντολή εγγράφως στην πωλήτρια. Σε αντίθετη περίπτωση η πωλήτρια δικαιούται να μην απελευθερώσει τα ευρισκόμενα στην κατοχή της εγκαλούσας προϊόντα μέχρι η αγοράστρια και ο τελικός αποδέκτης να προσκομίσουν στην πωλήτρια τα ανωτέρω έγγραφα και να συμμορφωθούν προς τις ανωτέρω υποχρεώσεις. Σύμφωνα, εξάλλου, με τον όρο 2.4. του συμφωνητικού, συμφωνήθηκε όπως σε περίπτωση που η αγοράστρια δεν εξεύρει τελικό αποδέκτη, ή ο τελικός αποδέκτης δεν κατέβαλε το συμφωνηθέν τίμημα για οποιοδήποτε λόγο ή σε περίπτωση που τα προϊόντα παρέμειναν αδιάθετα εις χείρας της αγοράστριας για οποιοδήποτε λόγο και αιτία, η αγοράστρια δεν θα απαλλάσσεται αλλά θα ευθύνεται έναντι της πωλήτριας για την ολοσχερή αποπληρωμή του τιμήματος. Στο συμφωνητικό αναφέρεται ως εγγυήτρια η Β. Κ. και ως εκ τρίτου συμβαλλόμενη η εγκαλούσα. Προς περαιτέρω διασφάλιση της πωλήτριας: 1) η εγγυήτρια ανέλαβε για λογαριασμό της αγοράστριας την υποχρέωση μέχρι και την 10-5-2004 να παράσχει στην πωλήτρια προσημείωση υποθήκης για το συνολικό ποσό των 2.500.000 ευρώ σε ακίνητό της, γεγονός που έλαβε χώρα με την υπ' αριθ. 18259/14-5-2004 απόφαση του Μονομελούς Πρωτοδικείου Αθηνών, του Τμήματος Ασφαλιστικών Μέτρων, και 2) η αγοράστρια παρέδωσε στην πωλήτρια την με αριθμό ... - 2 επιταγή της Λαϊκής Τράπεζας εκδόσεως 8-1-2005, ποσού 859.978,50 ευρώ και την με αριθμό ... - 1 επιταγή της Λαϊκής Τράπεζας, εκδόσεως 8-3-2005, ποσού 1.440.121,60 ευρώ. Με βάση τα δελτία ελέγχου της Νομαρχιακής Αυτοδιοίκησης . (του Τμήματος Καπνού) των ετών 2002 - 2005 προκύπτει ότι για την εσοδεία 2003 από εισαγωγή χωρικών καπνών προς επεξεργασία ποσότητας 900.090 κιλών παράγεται ποσότητα επεξεργασμένων Ι/
ΙΙΙ 632.313 κιλών και όχι 675.067,50 κιλών που αναφέρεται στο από 27-4-2004 συμφωνητικό. Η ποσότητα αυτή είναι ακόμα πιο μικρή σε Α ποιότητα δεδομένου ότι εντός της ποιότητας Ι/
ΙΙΙ περιλαμβάνονται τόσο η ποιότητα Α (περίπου 60%) όσο και η ποιότητα Β (περίπου 20%). Από το Γενικό Ημερολόγιο της εγκαλούσας της χρήσης 2004 προκύπτουν τα εξής: α) εγγραφή 28-4-2004 ποσού 200.000 ευρώ με την αιτιολογία Είσπραξη δανείου από "... ΑΕ" σε πίστωση του λογαριασμού ... Βραχυπρόθεσμες υποχρεώσεις προς "... ΑΕ", β) εγγραφή 13-5-2004 ποσού 505.910, 183.044,26 και 22.892,12 ευρώ με την αιτιολογία είσπραξη επιταγής από "... ΑΕ" σε πίστωση του προαναφερόμενου λογαριασμού, γ) εγγραφή 20-5-2004 ποσού 400.000 ευρώ με την αιτιολογία είσπραξη δανείου από "... ΑΕ" σε πίστωση του προαναφερόμενου λογαριασμού, δ) εγγραφή 25-5-2004 ποσού 1.350.000 ευρώ και 243.000 ευρώ με την αιτιολογία είσπραξη επιταγής από "... ΑΕ" σε πίστωση του προαναφερόμενου λογαριασμού, ε) εγγραφή 20-6-2004 και 21-6-2004 ποσού 163.064 και ποσού 54.609,27 ευρώ αντίστοιχα, με την αιτιολογία είσπραξη επιταγής από "... ΑΕ" σε πίστωση του προαναφερόμενου λογαριασμού, στ) εγγραφή 11-6-2004 ποσού 944.090 ευρώ με την αιτιολογία είσπραξη δανείου (εγγυητικές επιστολές) σε πίστωση του προαναφερόμενου λογαριασμού, ζ) εγγραφή 10-8-2004 ποσού 600.000 ευρώ με την αιτιολογία είσπραξη δανείου από "... ΑΕ" σε πίστωση του προαναφερόμενου λογαριασμού, η) εγγραφή 22-12-2004 ποσού 100.000, 2.500.405 και 859.878,50 ευρώ με την αιτιολογία καταβολή σε "... ΑΕ" έναντι δανείου ... ΑΕ σε χρέωση του προαναφερόμενου λογαριασμού, θ) εγγραφή 23-12-2004 ποσού 107.500 ευρώ με την αιτιολογία καταβολή στη "... ΑΕ" σε χρέωση του προαναφερόμενου λογαριασμού, ι) εγγραφή 26-5-2005 ποσού 7.621,50 ευρώ με την αιτιολογία καταβολή σε "... ΑΕ" επιτ. ... - 5, ενώ στα λογιστικά βιβλία της "... ΑΕ" οι συναλλαγές είχαν αποτυπωθεί ως αγοραπωλησίες καπνών. Με βάση τα ανωτέρω, στο τίμημα της δεύτερης πώλησης περιλαμβάνονταν τόκοι ποσού 800.405 ευρώ (όπου τόκοι = τίμημα πώλησης σε "... ΕΠΕ" αφαιρουμένου του τιμήματος πώλησης σε "... ΑΕ/... ΑΕ", ήτοι 4.800.805 - 4.000.000), που αναλογούν σε ποσοστό ετήσιου επιτοκίου 23,84% περίπου. Το νόμιμο καθορισμένο επιτόκιο, όμως είχε διαμορφωθεί για τη χρονική περίοδο από 27-4-2004 έως 28-2-2005 στο 8%. Επομένως, οι τόκοι δανείου ύψους 4.000.000 ευρώ για το χρονικό διάστημα από 27-4-2004 έως 28-2-2005 σύμφωνα με το καθορισμένο από το νόμο ανώτατο επιτόκιο ανέρχονταν στο ποσό των 268.556,63 ευρώ. Κατά συνέπεια, η συμφωνία αποπληρωμής του ανωτέρω βραχυπρόθεσμου δανείου των 4.000.000 ευρώ περιελάμβανε την πληρωμή παράνομων τόκων ύψους (800.405 - 268.556,63=) 531.848,37 ευρώ. Ε) Με το από 8-6-2004 ιδιωτικό συμφωνητικό συμφωνήθηκε η πώληση 337.533,75 κιλών ανεπεξέργαστων καπνών ανατολικού τύπου ποικιλιών Μπασμά εσοδείας 2003 από την εγκαλούσα - πωλήτρια προς τη "... ΑΕ" - αγοράστρια (πρώην ... ΑΕ), προς 4,4444 ευρώ το κιλό. Επίσης, συμφωνήθηκε όπως η πωλήτρια κρατήσει τα ανεπεξέργαστα καπνά στην κατοχή της δυνάμει σχέσης παρακαταθήκης και να τα επεξεργασθεί στις εγκαταστάσεις της με δικά της μέσα για λογαριασμό της αγοράστριας. Η ποσότητα επεξεργασμένων καπνών που θα προκύψει αναφέρεται σε 286.903,69 κιλά. Η πωλήτρια ανέλαβε να περατώσει την επεξεργασία εντός του Δεκεμβρίου 2004 και να παραδώσει τα προϊόντα στην αγοράστρια ή στην εκ τρίτου συμβαλλόμενη "... ΕΠΕ" ή σε οποιοδήποτε πρόσωπο της υποδειχθεί. Το συνολικό τίμημα που συμφωνήθηκε ανήλθε σε 1.499.999,98 ευρώ πλέον ΦΠΑ, καταβλητέο έως την 10-6-2004, εκ του οποίου ποσό 166.741,67 ευρώ αφορά στην επεξεργασία των καπνών από την πωλήτρια (0,494 X 337.534) και καταβλήθηκε την 11-6-2004. Επιπρόσθετα συμφωνήθηκε ότι η πωλήτρια αναλαμβάνει να τηρεί ασφαλισμένα τα προϊόντα για την πλήρη αξία τους πλέον τόκων και εξόδων για κάθε κίνδυνο. Στο συμφωνητικό αναφέρεται ως εγγυήτρια η Β. Κ.. Την ίδια ημέρα (8-6-2004) υπεγράφη ιδιωτικό συμφωνητικό μεταξύ της "... ΑΕ" ως πωλήτριας και της "... ΕΠΕ" ως αγοράστριας, για την πώληση 286.903,69 κιλών επεξεργασμένων καπνών, προς 7,23239 ευρώ το κιλό και συνολικά έναντι τιμήματος 2.074.999,40 ευρώ πλέον ΦΠΑ 373.500 ευρώ, ήτοι σύνολο 2.448.500 ευρώ, καταβλητέο ως εξής: 10% ήτοι 207.500 ευρώ μέχρι την 31-12-2004, ενώ πέραν της προαναφερομένης προθεσμίας θα τοκοφορεί με ετήσιο επιτόκιο 8% και 90% ήτοι 1.867.600 ευρώ μέχρι την 28-2-2005, ενώ πέραν της προαναφερόμενης προθεσμίας θα τοκοφορεί με ετήσιο επιτόκιο 8%. Στο συμφωνητικό αναφέρεται ως εγγυήτρια η Β. Κ. και ως εκ τρίτου συμβαλλομένη η "... ΕΠΕ". Προς περαιτέρω διασφάλιση της πωλήτριας η αγοράστρια ανέλαβε την υποχρέωση να παραδώσει έως την 10-6-2004 στην πωλήτρια την με αριθμό ... - 0 επιταγή της Λαϊκής Τράπεζας, εκδόσεως 31-12-2004, ποσού 100.000 ευρώ, την με αριθμό ... - 6 επιταγή της Λαϊκής Τράπεζας, εκδόσεως 31-12-2004, ποσού 107.500 ευρώ και τη με αριθμό ... - 4 επιταγή της Λαϊκής Τράπεζας, εκδόσεως 28-2-2005, ποσού 1.867.500 ευρώ. Με το από 20-7-2004 συμφωνητικό η πωλήτρια δηλώνει στην αγοράστρια ότι στα επεξεργασμένα καπνά έχει συσταθεί ενέχυρο υπέρ της Επενδυτικής Τράπεζας της Ελλάδος ΑΕ δυνάμει της από 9-6-2004 Σύμβασης Ενεχυράσεως Κινητών Πραγμάτων με Ανοικτό Αλληλόχρεο Λογαριασμό καθώς και του από 9-6-2004 ιδιωτικού συμφωνητικού μεταξύ αυτής και της Επενδυτικής Τράπεζας της Ελλάδος ΑΕ. Με βάση τα δελτία ελέγχου της Νομαρχιακής Αυτοδιοίκησης . (του Τμήματος Καπνού) των ετών 2002 - 2005 προκύπτει ότι για την εσοδεία 2003 από εισαγωγή χωρικών καπνών προς επεξεργασία ποσότητας 337.533,75 κιλών παράγεται ποσότητα επεξεργασμένων Ι/
ΙΙΙ 237.117 κιλών και όχι 286.903,69 κιλών που αναφέρεται στο από 8-6-2004 συμφωνητικό. Η ποσότητα αυτή είναι ακόμα πιο μικρή σε Α ποιότητα δεδομένου ότι εντός της ποιότητας l/llΙ περιλαμβάνονται τόσο η ποιότητα Α (περίπου 60%) όσο και η ποιότητα Β (20%). Από το Γενικό Ημερολόγιο της εγκαλούσας εταιρείας προκύπτουν τα εξής: α) εγγραφή 11-6-2004 ποσού 1.769.999,97 ευρώ με την αιτιολογία Είσπραξη δανείου από "... ΑΕ" σε πίστωση του λογαριασμού ... Βραχυπρόθεσμες υποχρεώσεις προς "... ΑΕ", β) εγγραφή 1-3-2005 ποσού 100.000 ευρώ με την αιτιολογία αποπληρωμή δανείου "... ΑΕ" σε χρέωση του προαναφερομένου λογαριασμού, γ) εγγραφή 6-5-2005 ποσών 200.000, 200.000 και 100.000 ευρώ με την αιτιολογία καταβολή σε "... ΑΕ" έναντι δανείου ... Επιτ. ... - 6, ... - 3, ... - 1, δ) εγγραφές 28-4-2004, 13-5-2004, 20-5-2004, 25-5-2004, 11-6-2004, 10-8-2004 με καταβολές στη "... ΑΕ" συνολικού ποσού 904.526 ευρώ στη χρέωση του προαναφερόμενου λογαριασμού καθώς και εγγραφή την 1-12-2004 ποσού 990.000 ευρώ επίσης στη χρέωση του ανωτέρω λογαριασμού με την αιτιολογία αντιλογισμός, ενώ στα λογιστικά βιβλία της "... ΑΕ" οι συναλλαγές είχαν αποτυπωθεί ως αγοραπωλησίες καπνών. Την 6-5-2005 υπογράφηκε μεταξύ της εγκαλούσας και της "... ΑΕ" ιδιωτικό συμφωνητικό, στο οποίο αναφέρεται ότι από τις υπογραφείσες μεταξύ των μερών συμβάσεις της 27-4-2004 και της 20-7-2004 η εταιρεία "... ΕΠΕ" όφειλε την 6-5-2005 προς τη "... ΑΕ" το ποσό των 3.107.621,50 ευρώ για το οποίο η ... είχε ήδη παραδώσει στη "... ΑΕ" δύο δίγραμμες επιταγές (επιταγή εκδόσεως 28-4-2005 Λαϊκής Τράπεζας με αριθμό ... - 5 ποσού 1.667.500 ευρώ και επιταγή εκδόσεως 30-4-2005 της ίδιας ως άνω τράπεζας με αριθμό ... - 7 ποσού 1.440.121,50 ευρώ). Στο ίδιο συμφωνητικό αναφέρεται ότι η "... ΕΠΕ" παρέδωσε την 6-5-2005 προς μερική εξόφληση του ως άνω οφειλόμενου τιμήματος τρεις τραπεζικές επιταγές συνολικού ποσού 500.000 ευρώ και την με αριθμό ... - 3 δίγραμμη επιταγή της ίδιας τράπεζας ποσού 2.607.621,50 ευρώ, ημερομηνίας εκδόσεως 30-5-2005, σε διαταγή της "... ΑΕ", σε αντικατάσταση των δύο ανωτέρω δίγραμμων επιταγών (υπολογιζομένης και της προαναφερόμενης μερικής καταβολής 500.000 ευρώ), συνολικού ποσού 3.107.621,50 ευρώ. Επίσης, με το ίδιο συμφωνητικό τα μέρη συμφώνησαν ότι έως την 12-5-2005 θα καταρτίσουν νέες συμβάσεις αγοράς ανεπεξέργαστων χωρικών καπνών ποικιλίας Μπασμά Α' ποιότητας, εσοδείας 2004 και ειδικότερα: α) Συμφωνία αγοράς ανεπεξέργαστων χωρικών καπνών ποικιλίας Μπασμά Α' ποιότητας, εσοδείας 2004, με την αγοράστρια "... ΑΕ" και πωλήτρια την εγκαλούσα, εγγυήτρια τη Β. Κ. και εκ τρίτου συμβαλλόμενη την "... ΕΠΕ", συνολικού καθαρού άνευ ΦΠΑ ποσού από 5.100.000 ευρώ έως 5.600.000 ευρώ. β) Συμφωνία πώλησης καπνών ποικιλίας Μπασμάς Α' ποιότητας, εσοδείας 2004, με πωλήτρια τη "... ΑΕ" και αγοράστρια την "... ΕΠΕ", εγγυήτρια τη Β. Κ. και εκ τρίτου συμβαλλόμενη την εγκαλούσα, συνολικού καθαρού άνευ ΦΠΑ ποσού από 6.171.000 ευρώ έως 6.776.000 ευρώ, με τους εξής βασικούς όρους: A) Η "... ΑΕ" οφείλει να καταβάλει στην εγκαλούσα μέχρι την 18-5-2005 το συνολικό καθαρό (άνευ ΦΠΑ) τίμημα της μεταξύ τους συμφωνίας αγοράς καπνών που θα κυμανθεί από 5.100.000 ευρώ έως 5.600.000 ευρώ και ο ΦΠΑ θα καταβληθεί εντός των νομίμων προθεσμιών απόδοσής του. Β) Η "... ΕΠΕ" οφείλει να καταβάλει στην "... ΑΕ" το τίμημα αγοράς ως εξής: α) το 40% του συνολικού ποσού έως την 31-12-2005, β) το 30% του συνολικού ποσού έως την 28-2-2006 και γ) το 30% του συνολικού ποσού έως την 31-3-2006. Προς εξασφάλιση καταβολής του ως άνω τιμήματος αγοράς η "... ΕΠΕ" θα παραδώσει στη "... ΑΕ" ισόποση επιταγή του 50% της συνολικής οφειλής με ημερομηνία 28-2-2006 και ισόποση επιταγή του 50% της συνολικής οφειλής με ημερομηνία 31-3-2006. Σε οποιαδήποτε περίπτωση που η "... ΕΠΕ" καταβάλει στη "... ΑΕ" το συνολικό ποσό ή μέρος της οφειλής του τιμήματος ενωρίτερα της 31-12-2005, τότε θα δικαιούται μείωση του τιμήματος για κάθε μήνα προεξόφλησης ποσοστού 1% επί του προεξοφλούμενου εκάστοτε ποσού. Σε περίπτωση καθυστέρησης εξόφλησης του τιμήματος συμφωνείται τόκος υπερημερίας 8% ετησίως. Προς περαιτέρω εξασφάλιση της "... ΑΕ": Α) Η εγγυήτρια θα άρει με συναίνεση της "... ΑΕ" την παρασχεθείσα προσημείωση υποθήκης δυνάμει της με αριθμό 18259/2004 απόφασης του Μονομελούς Πρωτοδικείου Αθηνών και στη συνέχεια θα εγγράψει: α) νέα προσημείωση υποθήκης για τη νέα συμφωνία μέχρι του ποσού των 2.500.000 ευρώ επί του ίδιου ακινήτου και β) υπό τον όρο ότι το ύψος της πώλησης των καπνών θα υπερβεί το ποσόν 5.400.000 ευρώ, μία επιπλέον Α' προσημείωση υποθήκης επί ακινήτου γραφείων ιδιοκτησίας της. Β) Η "... ΕΠΕ" δεσμεύεται όπως δώσει εντολή στους πελάτες της και τελικούς αγοραστές των προϊόντων να καταβάλουν το οφειλόμενο σε αυτήν τίμημα σε δεσμευμένο υπέρ της "... ΑΕ" τραπεζικό λογαριασμό μέχρι του εκάστοτε οφειλόμενου ποσού στη "... ΑΕ". Κατά την υπογραφή των ανωτέρω συμβάσεων θα επιστραφεί στην "... ΕΠΕ" από τη "... ΑΕ" η με αριθμό ... - 3 δίγραμμη επιταγή ποσού 2.607.621,50 ευρώ. Σε οποιαδήποτε περίπτωση που τα μέρη δεν καταρτίσουν συμβάσεις που να περιλαμβάνουν τους ανωτέρω ουσιώδεις όρους τότε: η μεν "... ΑΕ" θα επιστρέψει στην "... ΕΠΕ" την αμέσως παραπάνω επιταγή, η δε "... ΕΠΕ" θα παραδώσει στην "... ΑΕ" δύο νέες δίγραμμες επιταγές για το αυτό συνολικό ποσό, ήτοι επιταγή από 31-7-2005 ποσού 1.303.810,75 ευρώ και επιταγή από 31-8-2005 ποσού 1.303.810,75 ευρώ, πλέον των αναλογούντων νόμιμων τόκων υπερημερίας 8% από την 31-3-2005, σύμφωνα με τις από 27-4-2004 και 20-7-2004 συμβάσεις. Με βάση τα ανωτέρω, στο τίμημα της δεύτερης πώλησης περιλαμβάνονταν τόκοι ποσού 575.000 ευρώ (όπου τόκοι = τίμημα πώλησης σε "... ΕΠΕ" αφαιρουμένου του τιμήματος πώλησης σε "... ΑΕ/... ΑΕ", ήτοι 2.074.999,40 - 1.499.999,98), οι οποίοι αναλογούν σε ποσοστό ετήσιου επιτοκίου 53% περίπου. Το νόμιμο δικαιοπρακτικό επιτόκιο για τη χρονική περίοδο από 8-6-2004 έως 28-2-2005 ανήρχετο σε 8%. Επομένως, οι τόκοι δανείου ύψους 1.500.000 ευρώ για το χρονικό διάστημα από 8.6.2004 έως 28.2.2005 σύμφωνα με το καθορισμένο από το νόμο ανώτατο επιτόκιο ανέρχονταν στο ποσό των 86.938,24 ευρώ.
Συνεπώς, η συμφωνία αποπληρωμής του ανωτέρω βραχυπρόθεσμου δανείου των 1.500.000 ευρώ περιελάμβανε την πληρωμή παράνομων τόκων ύψους (575.000 - 86.938,24 =) 488.061,76 ευρώ. Κατ' ακολουθία των ανωτέρω, δοθέντος του ότι οι άλλες δύο συμβάσεις που συνήφθησαν μεταξύ των διαδίκων, ήτοι οι από 19.5.2005 και από 8.10.2005 συμβάσεις, δεν προέκυψε ότι εξοφλήθηκαν από την εγκαλούσα, από την 15-7-2002, ημερομηνία συνομολόγησης της πρώτης σύμβασης έως και την 28-2-2005, ημερομηνία που συμφωνήθηκε η εξόφληση του πέμπτου δανείου, οι δύο πρώτοι κατηγορούμενοι, με τις προαναφερθείσες ιδιότητές τους, συνομολόγησαν και πήραν για λογαριασμό της εταιρείας "... AE/... ΑΕ", με τις παραπάνω εικονικές συμβάσεις αγοραπωλησίας και στην πραγματικότητα συμβάσεις δανείων, παράνομα περιουσιακά ωφελήματα που υπερβαίνουν το κατά νόμο θεμιτό ποσοστό του τόκου και ανέρχονται στο συνολικό ποσόν των 1.728.391,61 ευρώ (233.031,53 + 303.726,03 + 171.723,92 + 531.848,37 + 488.061,76), ενώ το κατά νόμο θεμιτό ποσοστό του τόκου που θα έπρεπε να καταβληθεί από την εγκαλούσα ανέρχεται συνολικά στο ποσόν των 543.002 ευρώ (62.816,47 + 96.273,97 + 28.416,69 + 268.556,63 + 86.938,24). Ακολούθως, όταν περί τα τέλη Ιουλίου - αρχές Αυγούστου του 2006 επήλθε οριστική διάρρηξη των σχέσεων της ... ΑΕ με την ... ΑΕ, ο πρώτος κατηγορούμενος, Κ. Τ., απέστειλε στις 9-8-2006 δύο επιστολές στους κύριους προμηθευτές του εξωτερικού της ... ΑΕ, ήτοι στην Philip Morris και στην British American Tobacco. Με τις παραπάνω επιστολές τις ενημέρωνε ότι στο από 20-5-2005 ιδιωτικό συμφωνητικό που είχε υπογραφεί μεταξύ της "... ΑΕ" και της ... η τελευταία είχε αναλάβει την υποχρέωση για κάθε πώληση καπνού να εκδίδει τιμολόγια με την ένδειξη ότι πρέπει να πληρωθούν στη ... ΑΕ, ότι η ... τους οφείλει το ποσόν των 8.076.000 ευρώ και ότι λόγω της διαφοράς αυτής μεταξύ τους υπήρχε κίνδυνος τα καπνά της ... και αυτά που βρίσκονται στις αποθήκες της ... ΑΕ να κατασχεθούν. Μετά τις παραπάνω επιστολές οι εταιρείες αυτές αρνήθηκαν να παραλάβουν τα παραγγελθέντα καπνά και ανακοίνωσαν ότι παύουν την ... ΑΕ από τακτικό προμηθευτή τους στην Ελλάδα και άρχισαν να συνεργάζονται μόνον με ανταγωνιστές της εγκαλούσας εταιρείας, προκαλώντας σ' αυτήν μεγάλη οικονομική ζημία. Στη συνέχεια η "... ΑΕ" με την από 5-10-2006 αίτησή της εξέδωσε σε βάρος της εταιρείας "... ΕΠΕ", της Β. Κ. και της εταιρείας "... ΑΕ" τη με αριθμό 305/2007 Διαταγή Πληρωμής του Μονομελούς Πρωτοδικείου Αθηνών. Κατά της εν λόγω Διαταγής Πληρωμής η εταιρεία "... ΕΠΕ", η Β. Κ. και η εταιρεία "... ΑΕ" άσκησαν την από 16-1-2007 ανακοπή τους και πρόσθετους λόγους ανακοπής καθώς και την από 16-1-2007 αναστολή εκτελέσεως αυτής. Με αφορμή τη δίκη της ανακοπής και της αιτήσεως αναστολής, ο τέταρτος κατηγορούμενος, Ι. Α., συνέταξε για λογαριασμό της ... ΑΕ την υπ' αριθ. 24.259/8-3-2007 ένορκη βεβαίωσή του ενώπιον της συμβολαιογράφου Μ. - Ε. Μ., στην οποία βεβαιώνει ότι οι ως άνω επίδικες συμβάσεις ήταν αγοραπωλησίες. Ταυτόχρονα, η εγκαλούσα εταιρεία κατέθεσε την από 16-1-2007 ερευνώμενη στην παρούσα δίκη μήνυσή της. Στη συνέχεια, η "... ΑΕ" επίσπευσε τη διαδικασία αναγκαστικής εκτέλεσης σε βάρος των ανωτέρω (βλ. την από 18-9-2007 εντολή για αναγκαστική εκτέλεση προς το Δικαστικό Επιμελητή Γ. Ο., την με αριθμό 1343/21-9-2007 έκθεση αναγκαστικής κατάσχεσης ακίνητης περιουσίας του ιδίου ως άνω δικαστικού επιμελητού και τη με αριθμό 1380/14-5-2008 επαναληπτική περίληψη κατασχετήριας έκθεσης ακίνητης περιουσίας του ιδίου επιμελητού) χωρίς όμως μέχρι σήμερα να έχει πραγματοποιηθεί ο πλειστηριασμός στην ακίνητη περιουσία τους, καθόσον ανεστάλη η εκτέλεση της ως άνω Διαταγής Πληρωμής δυνάμει της με αριθμό 4670/2008 απόφασης του Μονομελούς Πρωτοδικείου Αθηνών (του Τμήματος Ασφαλιστικών Μέτρων) (βλ. και τη με αριθμό πρωτοκόλλου ...2008 βεβαίωση της συμβολαιογράφου . Α. Π. - Β.). Παράλληλα, ο Κ. Τ., υπό την ιδιότητά του ως Προέδρου και Διευθύνοντος Συμβούλου της ... ΑΕ άσκησε την από 6-2-2007 έγκληση κατά της Β. Κ. για κακουργηματική απάτη και της Ο. Κ. για ηθική αυτουργία στην ως άνω απάτη, επί της οποίας εκδόθηκε το αμετάκλητο με αριθμό 2238/2014 απαλλακτικό βούλευμα του Συμβουλίου Πλημμελειοδικών Αθηνών, το οποίο δέχθηκε εικονικότητα των επίδικων συναλλαγών. Προσέτι, σύμφωνα με την από 12-2-2013 έκθεση λογιστικής πραγματογνωμοσύνης του πραγματογνώμονα Γ. I. Κ., που διορίσθηκε με την υπ' αριθ. 30/23-7-2012 Διάταξη της Ανακρίτριας του Ν. 4022/2011, η εγκαλούσα έχει καταβάλει τα σχετικά ποσά που αφορούν στα ιδιωτικά συμφωνητικά των ετών 2002, 2003 και 2004, ενώ αναφορικά με τις οφειλές του 2005 η εγκαλούσα κατέβαλε ποσό 1.100.000 ευρώ έναντι συνολικής οφειλής, με βάση τα συμφωνητικά, ύψους 9.176.000 ευρώ. Το παραπάνω γεγονός επιβεβαιώνεται και από την από 14-4-2005 επιστολή του ορκωτού ελεγκτή - λογιστή της ..., Α. Τ., προς την εγκαλούσα εταιρεία, σύμφωνα με την οποία "όπως προκύπτει από τα βιβλία και στοιχεία μας, το υπόλοιπο του λογαριασμού σας την 31/12/2004 ανερχόταν σε ΧΡΕΩΣΤΙΚΟ ποσό των ΕΥΡΩ #0,00#, ΠΙΣΤΩΤΙΚΟ ποσό των ΕΥΡΩ #0,00#." (βλ. σχετική επιστολή με απόδειξη συστημένου). Όπως προκύπτει από τις εγγραφές στα λογιστικά βιβλία των τριών εταιρειών, η εγκαλούσα, αν και εξέδιδε τιμολόγια πώλησης προς τη "... ΑΕ - ... ΑΕ", εμφάνιζε τις σχετικές συναλλαγές στην περιγραφή της εγγραφής στο λογαριασμό ... στο Γενικό Ημερολόγιο ως δάνειο, η "... ΕΠΕ" δεν καταχωρούσε τα τιμολόγια που εξέδιδε η "... ΑΕ - ... ΑΕ", αν και εξέδιδε απαλλακτικό ΦΠΑ και λάμβανε τα σχετικά τιμολόγια από αυτήν και τα δελτία αποστολής από την εγκαλούσα εταιρεία. Σύμφωνα με την από 28-4-2006 δήλωση φορολογίας εισοδήματος της "... ΕΠΕ" για τη χρήση 2005, στην κατηγορία αγορές εμπορευμάτων αναφέρεται το ποσόν των 9.176.000 ευρώ, το οποίο αφορά τα τιμολόγια που εξέδωσε η "... ΑΕ" για το έτος 2005. Το Σεπτέμβριο του έτους 2009, η "... ΕΠΕ" υπέβαλε δια της Ο. Κ. προς τη ΔΟΥ . ανακλητικές δηλώσεις φορολογίας εισοδήματος, εκκαθαριστικών και περιοδικών δηλώσεων ΦΠΑ χρήσεων 2001 - 2005 και ανακλητικούς ισολογισμούς χρήσεων 2001, 2004 και 2005, καταγγέλλοντας ότι οι επίμαχες συμβάσεις ήταν εικονικές, ήτοι ότι οι αγοραπωλησίες ουδέποτε έλαβαν χώρα και ότι τα εκδοθέντα τιμολόγια πώλησης υπέκρυπταν δάνειο και μάλιστα τοκογλυφικό δάνειο. Σε ανακλητικές δηλώσεις ΦΠΑ προέβη και η εγκαλούσα, αφού πρώτα προέβη σε γενική αναμόρφωση του λογιστηρίου της, καταχωρώντας τις επίδικες συμβάσεις στα βιβλία της ως δάνεια, οι οποίες (ανακλητικές) δεν έγιναν δεκτές διότι αφενός μεν η περίπτωσή τους δεν ενέπιπτε στις διατάξεις του Ν. 3842/2010 αφετέρου δε έπρεπε να καταβληθεί ο φόρος παραχρήμα, γεγονός που στην προκειμένη περίπτωση δεν συνέβη. Ο ισχυρισμός των κατηγορουμένων ότι από τα βιβλία της εγκαλούσας εταιρείας και μόνον μπορούσε να προκύψει ότι οι επίμαχες συμβάσεις είναι πραγματικές δεν κρίνεται πειστικός καθώς η ίδια η Ο. Κ. κατέθεσε ότι στο Γενικό Ημερολόγιο της ... μέχρι το 2005 οι συμβάσεις καταγράφονταν ως πωλήσεις προκειμένου να προσδοθεί νομιμοφάνεια στις υποκρυπτόμενες συμβάσεις τοκογλυφικών δανείων. Σύμφωνα με την από 30-1-2012 ειδική έκθεση ελέγχου του άρθρου 14 του Ν. 2523/1997 και την με αριθμό ...2012 έκθεση ελέγχου ΚΒΣ του Περιφερειακού Ελεγκτικού Κέντρου Θεσσαλονίκης όλα τα φορολογικά στοιχεία που εκδόθηκαν από την ελεγχόμενη επιχείρηση της εγκαλούσας προς την επιχείρηση της "... AE/... ΑΕ" είναι εικονικά στο σύνολό τους, σύμφωνα με τις διατάξεις της παραγράφου 4 του άρθρου 19 του Ν. 2523/1997 διότι εκδόθηκαν για ανύπαρκτες συναλλαγές. Σύμφωνα με το πόρισμα ελέγχου της ./2012 έκθεσης, η εικονικότητα των τιμολογίων τεκμαίρεται, εκτός από την καταγγελία - αναφορά της ίδιας της ελεγχόμενης επιχείρησης, και από τα εξής: Αν και τα επεξεργασμένα καπνά θα έπρεπε να παραληφθούν από τη ... AE/... ΑΕ και να παραδοθούν στην επιχείρηση "... ΕΠΕ" ή κατ' εντολή της ... AE/... ΑΕ να τα παραδώσει η εγκαλούσα στην "... ΕΠΕ", εν τούτοις δεν υπέπεσε στην αντίληψη του ελέγχου η έκδοση δελτίων αποστολής ή φορτωτικών εγγράφων ή εγγραφές στο βιβλίο αποθήκης, από τα οποία να προκύπτει ότι πραγματοποιήθηκε η διακίνηση αυτή. Εξάλλου, όπως αναγράφεται στην από 12-2-2013 έκθεση λογιστικής πραγματογνωμοσύνης του πραγματογνώμονα Γ. I. Κ., τέθηκαν στη διάθεση του πραγματογνώμονα δελτία αποστολής στα οποία αναφέρεται ότι τα προϊόντα διακινούνται από την εγκαλούσα προς την "... ΕΠΕ" κατ' εντολή και για λογαριασμό της ... AE/... ΑΕ, όμως ορισμένα από τα δελτία αυτά ήταν ανυπόγραφα, ενώ ορισμένα άλλα ήταν υπογεγραμμένα από τη ... ως παραλήπτρια και όχι από την "... ΕΠΕ". Επίσης, σε ορισμένες περιπτώσεις διαπιστώθηκε ότι τα δελτία αποστολής είχαν σταλεί από την εγκαλούσα προς τη ... AE/... ΑΕ προς έλεγχο, πριν από την έκδοση από αυτήν του τιμολογίου. Χαρακτηριστική είναι η περίπτωση των με στοιχεία . και ...2005 δελτίων αποστολής από τα οποία προκύπτει το εξής: Έχουν εκδοθεί από την ... ΑΕ και κατά τα συμφωνητικά αφορούν την πώληση καπνών από τη ... ΑΕ προς τη ... οπότε έπρεπε να υπογράφει ως "παραλαβών" τα εμπορεύματα η "αγοράστρια" δηλαδή η ..., πλην όμως υπογράφει στη θέση "ο παραλαβών" η πωλήτρια (δηλαδή η ... ΑΕ) (βλ. περί τούτου και σελίδα 10 της από 15-10-2009 έκθεσης ένορκης εξέτασης μάρτυρα Ε. Π. ενώπιον του 10ου Τακτικού Ανακριτή Αθηνών), β) από το με αριθμό πρωτοκόλλου ...2001 έγγραφο του ΟΠΕΚΕΠΕ αλλά και σύμφωνα με τον Κανονισμό 2848/98 της Ευρωπαϊκής Επιτροπής και τις εκδοθείσες ΚΥΑ 196445/1999 και 57941/2001 προκύπτει ότι η πώληση καπνών στο εσωτερικό της χώρας πραγματοποιείται μόνο σε νόμιμη λειτουργούσα καπνεμπορική επιχείρηση, η οποία και ευθύνεται για τις υποχρεώσεις που απορρέουν από τις εθνικές και κοινοτικές διατάξεις. Ειδικότερα, για τη μεταβίβαση χωρικών (ανεπεξέργαστων) καπνών, όπως αναλυτικά αναφέρθηκε ανωτέρω, ισχύουν συγκεκριμένες διατάξεις της εθνικής και κοινοτικής νομοθεσίας και συγκεκριμένα η μεταβίβαση χωρικών καπνών απαγορεύεται πριν την επεξεργασία τους και σε κάθε περίπτωση είναι επιτρεπτή μόνο σε αναγνωρισμένες από το Κράτος καπνεμπορικές επιχειρήσεις, που τέτοια δεν ήταν η "... AE/... ΑΕ", αφού δεν ήταν ούτε είναι καταχωρημένη στα σχετικά φύλλα των αναγνωρισμένων επιχειρήσεων καπνού της επίσημης εφημερίδας των Ευρωπαϊκών Κοινοτήτων. Επίσης, για τη μεταβίβαση καπνών τίθενται προϋποθέσεις για την αγοράστρια υπό τις οποίες θα ήταν νομότυπη μία τέτοια μεταβίβαση, που όμως δεν συνέτρεχαν εν προκειμένω και σε κάθε περίπτωση η δεύτερη σύμβαση αγοραπωλησίας μπορούσε να γίνει μόνο σε νόμιμη λειτουργούσα εξαγωγική εταιρεία, που τέτοια δεν ήταν η ..., η οποία συστήθηκε καθ' υπόδειξη και κατ' εντολή των κατηγορουμένων για την κάλυψη του τοκογλυφικού δανεισμού και η οποία τουλάχιστον μέχρι το έτος 2009 δεν ήταν εγγεγραμμένη στο μητρώο εξαγωγέων του Επιμελητηρίου . (βλ. το υπ' αριθ. πρωτ. ...2009 αρνητικό πιστοποιητικό του Επιμελητηρίου .), ήταν αναπόγραφη στο ΙΚΑ (βλ. την υπ' αριθ. πρωτ. ...2008 βεβαίωση του ΙΚΑ .), ενώ καταχωρήθηκε στην Επίσημη Εφημερίδα της Ευρωπαϊκής Ένωσης ως επιχείρηση πρώτης μεταποίησης καπνού εγκεκριμένη από τα κράτη μέλη μόλις το έτος 2005 (βλ. την από 19-5-2005 δημοσίευση των εγκεκριμένων από τα κράτη μέλη επιχειρήσεων πρώτης μεταποίησης καπνού στην Επίσημη Εφημερίδα των Ευρωπαϊκών Κοινοτήτων), γ) οι συγκεκριμένες συναλλαγές, δηλαδή της πώλησης ανεπεξέργαστων καπνών από την ... ΑΕ, της εν συνεχεία επεξεργασίας τους κατόπιν εντολής του αγοραστή και κατόπιν της πώλησης από την αγοράστρια ("... AE/... ΑΕ") στην επιχείρηση "... ΕΠΕ", η οποία ανήκει κατά ποσοστό 100% στην κόρη της πωλήτριας ..., στην ουσία επιχείρηση των ίδιων οικογενειακών συμφερόντων, παρά το γεγονός ότι πρόκειται για διαφορετικά νομικά πρόσωπα του άρθρου 101 του Ν. 2238/1994 και ήδη 45 του Ν. 4172/2013, με σημαντικά μάλιστα περιθώρια μικτού κέρδους, δεν είναι και η πλέον συνηθισμένη στις καθημερινές συναλλαγές μεταξύ των επιχειρήσεων. Αντίθετα, η πώληση και στη συνέχεια η μεταπώληση των καπνών είναι συναλλαγή περίεργη, ιδιόμορφη και ασυνήθιστη, καθόσον εμφανίζονται δύο επιχειρήσεις στην ουσία ίδιων συμφερόντων να διενεργούν συναλλαγές, οι οποίες τουλάχιστον ζημίωναν σημαντικά και τις δύο λόγω της διαφοράς στην τιμή πώλησης από την πρώτη "... ΑΕ" στη δεύτερη "... AE/... ΑΕ" και από αυτήν στην τρίτη "... ΕΠΕ", να συναλλάσσονται μεταξύ τους δια μέσω μίας τρίτης επιχείρησης άσχετης με την επεξεργασία και εμπορία καπνών, η οποία μάλιστα αποκομίζει σημαντικά οφέλη, δ) δεν υποβλήθηκαν συγκεντρωτικές καταστάσεις πελατών - προμηθευτών από την εγκαλούσα εταιρεία για τις ελεγχόμενες χρήσεις 2004, 2005 και 2006 και, σύμφωνα με την ανωτέρω έκθεση, πιθανολογείται ότι δεν υπέβαλε προκειμένου να αποφύγει τη διασταύρωση των συναλλαγών, παρά το γεγονός ότι τα επίδικα τιμολόγια δηλώθηκαν στις συγκεντρωτικές καταστάσεις από τη "... AE/... ΑΕ", ε) οι συναλλαγές που προκύπτουν από τα βιβλία και οι οποίες αποτυπώνονται στον πίνακα Α που επισυνάπτεται στη σχετική έκθεση, τουλάχιστον μέχρι 31-5-2005 που τα βιβλία της εγκαλούσας εταιρείας είχαν ενημερωθεί, περιγράφονται κατά γράμμα και συμφωνούν απόλυτα με τα δεδομένα που αναγράφονται στις συμβάσεις μεταξύ των δύο επιχειρήσεων (... και ... AE/... ΑΕ), στ) όπως προέκυψε από τον έλεγχο, πλην του έτους 2002, οι ποσότητες τόσο επεξεργασμένων καπνών ποικιλίας Μπασμά ή Μπασμά Ι/
ΙΙΙ, που παρήγαγε η εγκαλούσα τα έτη 2003, 2004 και 2005, όσο και οι ποσότητες των ανεπεξέργαστων χωρικών καπνών ποικιλίας Μπασμά που απαιτούντο για την παραγωγή των ποσοτήτων των επεξεργασμένων καπνών Μπασμά Ι/IlΙ ποιότητα Α', δεν επαρκούσαν να καλύψουν τις φερόμενες ως πωλήσεις που φέρονται να διενεργήθηκαν μόνο προς τη ... AE/... ΑΕ, χωρίς καν να ληφθεί υπόψη ότι η εγκαλούσα από την παραπάνω ποικιλία πωλούσε μόνον, εδώ και παρά πολλά χρόνια, σε μεγάλους οίκους του εξωτερικού. Με βάση το ανωτέρω πόρισμα επιβλήθηκαν στην εγκαλούσα φορολογικά πρόστιμα ύψους 35.000.000 ευρώ περίπου για την έκδοση εικονικών τιμολογίων και εξ αυτού του λόγου δεσμεύθηκαν και οι τραπεζικοί της λογαριασμοί. Εξάλλου, η εικονικότητα των επίμαχων συναλλαγών προέκυψε και από τη διενεργηθείσα από 12-2-2013 λογιστική πραγματογνωμοσύνη του πραγματογνώμονα Γ. I. Κ., ο οποίος κατέληξε στο ανωτέρω συμπέρασμα. Αντίθετη βέβαια άποψη, ότι οι επίδικες συναλλαγές ήταν συμβάσεις αγοραπωλησιών επί πιστώσει, υποστηρίζει στην έκθεσή της η τεχνική σύμβουλος του πρώτου κατηγορουμένου, Μ. Τ., Οικονομολόγος, πλην όμως η γνώμη της αυτή δεν ενισχύεται από κανένα άλλο αποδεικτικό στοιχείο. Πλέον συγκεκριμένα, η ανωτέρω έκθεση της τεχνικής συμβούλου, αναφέρει αρχικά ότι η συνεργασία μεταξύ ... ΑΕ και ... ΑΕ συνδέεται με τις δυσκολίες χρηματοδότησης της ... από το ελληνικό τραπεζικό σύστημα, στη συνέχεια ιστορεί ότι η ... ΑΕ δεν χρέωσε ποτέ τόκους υπερημερίας παρά τις σημαντικές καθυστερήσεις στις πληρωμές από την "... ΕΠΕ" και την ύπαρξη σχετικών συμβατικών όρων, ότι δημιούργησε τμήμα εξειδικευμένο σε αγοραπωλησίες καπνών για την παρακολούθηση της δραστηριότητας αυτής και χρησιμοποίησε τραπεζικό δανεισμό για τη χρηματοδότηση των σχετικών συναλλαγών, καταλήγει δε στα συμπεράσματα ότι οι επίδικες συναλλαγές ήταν συμβάσεις αγοράς και πώλησης προϊόντων με συνήθεις εμπορικούς όρους σε τιμές αγοράς, ότι ήταν επωφελείς και για τα τρία συμβαλλόμενα μέρη καθώς και ότι η επιλογή του τριμερούς σχήματος οφειλόταν σε εμπορικούς λόγους της εγκαλούσας και εξυπηρετούσε τις ανάγκες της. Πλην όμως, τα ανωτέρω συμπεράσματα δεν κρίνονται πειστικά καθώς α) η μη χρέωση τόκων υπερημερίας, παρά την ύπαρξη σχετικού συμβατικού όρου, δεν συνηθίζεται σε εμπορικές συναλλαγές παρά δικαιολογείται μόνον αν η σύμβαση είναι ήδη τοκογλυφική, ώστε να χρεωθούν πρόσθετοι τόκοι στους ήδη τοκογλυφικούς, β) η εταιρεία είχε μεν υπαλλήλους που απασχολούνταν με το συγκεκριμένο αντικείμενο αλλά αυτοί ασχολούνταν μόνον με την έκδοση των σχετικών παραστατικών, τις εγγραφές στα λογιστικά βιβλία κλπ και γ) ο ασκών τοκογλυφική δραστηριότητα δύναται να δανειστεί τραπεζικά, ήτοι με μικρότερο επιτόκιο, για να εξυπηρετήσει αυτήν. Επίσης, με το με ημερομηνία 14-5-2015 υπόμνημα επί της ως άνω δικαστικής πραγματογνωμοσύνης του Οικονομολόγου Σ. Α. και του ορκωτού ελεγκτού Π. Ζ., που συντάχθηκε κατ' εντολή του πρώτου κατηγορουμένου, τρία χρόνια μετά τη διενέργεια της ως άνω πραγματογνωμοσύνης, οι ανωτέρω, χωρίς να έρθουν ουδέποτε σε επαφή με την αντίδικη πλευρά, αφού προβαίνουν σε παρατηρήσεις επί της συνταχθείσας πραγματογνωμοσύνης και διαπιστώσεις για τυπικές δεοντολογικές παραβάσεις και σωρεία λαθών, όπως ισχυρίζονται, δέχονται ότι η ... είναι εντελώς ξεχωριστό νομικό πρόσωπο από την ... ΑΕ και ότι οι εν λόγω συμβάσεις αφορούν αγοραπωλησίες, επειδή όπως αναφέρουν, θα έπρεπε ο πραγματογνώμονας να λάβει υπόψη του τη φύρα 25% ή να συνυπολογίσει για τον υπολογισμό του επιτοκίου το ΦΠΑ που κατέβαλε η "... ΑΕ" στην ... ΑΕ, αν και όπως αποδείχθηκε ο ΦΠΑ τους είχε επιστραφεί και τον είχαν εισπράξει ή τον είχαν συμψηφίσει μέχρι το έτος 2010, γεγονός που επιβεβαιώνεται και από την με ημερομηνία 3-4-2013 μήνυση του πρώτου κατηγορουμένου και της εταιρείας ... ΑΕ σε βάρος των Ο. Κ. και Γ. Κ. για απάτη στο Δικαστήριο. Συγκεκριμένα στη σελίδα 8 αυτής αναφέρεται επί λέξει "... οι ως άνω καταγγελλόμενοι εκπρόσωποί της παρανόμως δεν αποδίδουν τον ΦΠΑ στο Ελληνικό Δημόσιο και πολύ περισσότερο παρανόμως προσπαθούν να τον ιδιοποιηθούν επί ζημία του Ελληνικού Δημοσίου, εφόσον η .../... ΑΕ τους έχει πράγματι καταβάλει το σύνολό του και συννόμως έχει πραγματοποιήσει στη συνέχεια το συμψηφισμό του". Αποδείχθηκε προσέτι ότι οι ως άνω επίμαχες συμβάσεις συντάχθηκαν εμφανώς καθ' υπόδειξη των κατηγορουμένων με τρόπο που δεν συνηθίζεται στις συναλλαγές καπνού καθώς αποτυπώθηκαν σε αυτές στοιχεία και οικονομικά μεγέθη, τα οποία ήταν προσχηματικά, όπως είναι π.χ. τα παραρτήματα που συνόδευαν αυτές, στα οποία αναγράφονταν διάφορα είδη καπνών - Κατερίνης, Ελασσόνας κλπ - γεγονός που δεν συμβαίνει ποτέ στο καπνεμπόριο, αφού μία ποικιλία πωλείται και επίσης για όλες τις ποικιλίες αναγραφόταν μία τιμή που δεν ανταποκρίνεται στο πραγματικό εμπόριο, ισολογισμοί με αναληθή οικονομικά στοιχεία, όπως αυτός της ... για το χρονικό διάστημα από 9-10-2001 έως 31-12-2001, που έγινε καθ' υπόδειξη της ..., προκειμένου αυτή να εμφανίσει κύκλο εργασιών και να φέρεται ότι δύναται να συναλλάσσεται με τρίτους κλπ, έτσι ώστε να μην είναι εύκολο να διακριβωθεί ο τοκογλυφικός δανεισμός. Επίσης, η εικονικότητα των συναλλαγών προκύπτει και από την από 20-5-2011 έκθεση του Ε. Μ., κατατεθείσα στην ανάκριση, σύμφωνα με το συμπέρασμα της οποίας "... οι σχετικές δανειστικές συμβάσεις που καταρτίσθηκαν, βαφτίστηκαν ως δήθεν συμβάσεις πωλήσεων χωρικών καπνών, από την "πιστούχο" προς τη "δανείστρια" και σχεδόν ταυτόχρονα από τη "δανείστρια" προς τη "συγγενή εταιρεία" και είναι αποδεικτικό, ότι από έλεγχο των θεωρημένων βιβλίων της "συγγενούς εταιρείας" (αριθμός θεώρησης ...2001 της Α' ΔΟΥ .) διαπιστώθηκε ότι δεν καταχωρήθηκε σ' αυτά, καμιά αγορά και καμιά πώληση χωρικών ή επεξεργασμένων καπνών, καμιά συναλλαγή με την "δανείστρια", και ότι ο κύκλος εργασιών της, από πωλήσεις χωρικών ή επεξεργασμένων καπνών, παραμένει μηδενικός, από τη σύστασή της μέχρι και σήμερα, ενώ ορισμένες φορολογικές δηλώσεις από την "συγγενή εταιρεία" και την "πιστούχο", προς αποκατάσταση της φορολογικής αλήθειας και ειλικρίνειας, ανακλήθηκαν με νόμιμο τρόπο ... Εν κατακλείδα ο εκτός του Τραπεζικού Συστήματος δανεισμός, της "πιστούχου" από την "δανείστρια" είχε σαν αποτέλεσμα, η "πιστούχος" να δανεισθεί από την "δανείστρια" με υψηλά επιτόκια, πολλαπλάσια των νόμιμων δικαιοπρακτικών επιτοκίων και να υποχρεωθεί, να καταβάλει στην "δανείστρια", υπέρογκους τόκους, που το μεγαλύτερο μέρος τους, είναι παράνομοι τόκοι". Από όλα τα προαναφερθέντα συνάγεται ότι δεν υπήρξε καμία εμπορική συνεργασία της εταιρείας "... AE/... ΑΕ" με την εγκαλούσα, η δε οικονομική σχέση μεταξύ της "... AE/... ΑΕ" και της εγκαλούσας υπέκρυπτε σύμβαση δανείου, δοθέντος του ότι αμφότεροι οι αντισυμβαλλόμενοι απέβλεπαν να παραμείνουν τα εμπορεύματα εις χείρας της εγκαλούσας, όπως και το χρηματικό αντάλλαγμά τους, η δε εταιρεία συμφερόντων των κατηγορουμένων απέβλεπε μόνο στον συμφωνηθέντα τόκο ενώ, όπως αποδείχθηκε, σκοπός των συναλλασσόμενων ήταν η μεταβίβαση χρημάτων από τη "... AE/... ΑΕ" στην εγκαλούσα και όχι η κατά κυριότητα πώληση καπνών. Εξάλλου, σύμφωνα και με το υπ' αριθ. πρωτ. 1506/30-1-2007 έγγραφο της Υπηρεσίας Ειδικών Ελέγχων - Κεντρικής Υπηρεσίας - Διεύθυνσης Σχεδιασμού και Συντονισμού Ελέγχων του Υπουργείου Οικονομίας και Οικονομικών με θέμα "Οδηγός ελέγχου πλαστών, εικονικών και νοθευμένων φορολογικών στοιχείων", "η έκδοση εικονικών φορολογικών στοιχείων γίνεται για την κάλυψη παράνομων ενεργειών, όπως είναι η τοκογλυφία, το ξέπλυμα χρήματος, η κάλυψη λαθραίων εισαγωγών κλπ", όπως δηλαδή συνέβη και στην ερευνώμενη υπόθεση. Με την από 25-1-2013 γνωμοδότησή του, συνταχθείσα κατ' εντολή του πρώτου κατηγορουμένου, ο καθηγητής I. Ρ., αναφέρει ότι στη συγκεκριμένη περίπτωση επρόκειτο "για μια αυθεντική εμπορική σχέση πώλησης και επεξεργασίας πρώτης ύλης καπνού", καθώς "υφίστανται συμβατικά κείμενα, φορολογικές εγγραφές, εγγυήσεις, μαρτυρικές καταθέσεις κλπ, ενώ μόνη η πίστωση του τιμήματος δεν μεταβάλλει το χαρακτήρα της πώλησης σε δάνειο και βασικό κριτήριο για το χαρακτηρισμό μιας σύμβασης ως δανειακής αποτελεί η βούληση των μερών". Πλην όμως, ούτε η ανωτέρω γνωμοδότηση αλλά ούτε οι κατηγορούμενοι, απολογούμενοι, αιτιολόγησαν επαρκώς την ύπαρξη του τριμερούς σχήματος συναλλαγών, γιατί δηλαδή έπρεπε να μεσολαβήσει στις ανωτέρω πωλήσεις η "... AE/... ΑΕ". Ειδικότερα ο μεν πρώτος κατηγορούμενος ισχυρίσθηκε ότι αν η ... ΑΕ πωλούσε απευθείας στη ..., θα υπήρχε πρόβλημα με τις τράπεζες, αφού οι τελευταίες θα θεωρούσαν τις συμβάσεις αυτές ύποπτες ως καταδολιευτικές, λόγω των υπέρογκων χρεών της ... προς αυτές. Ο ισχυρισμός αυτός δεν κρίνεται πειστικός καθώς εξίσου ύποπτες θα μπορούσαν να θεωρηθούν από τις τράπεζες και οι πωλήσεις με το ανωτέρω τριγωνικό σχήμα. Ο δε δεύτερος κατηγορούμενος ισχυρίσθηκε ότι με τη μεσολάβηση της "... ΑΕ/... ΑΕ" η ... ΑΕ προσέβλεπε μόνο στην αύξηση του τζίρου της, χωρίς ωστόσο να εξηγείται επαρκώς για ποιο λόγο ήταν αναγκαία η μεταπώληση των καπνών στη ... από τη "... ΑΕ/... ΑΕ" για την αύξηση του τζίρου της. Μη πειστικός εξάλλου κρίνεται ο ισχυρισμός των κατηγορουμένων ότι ο σκοπός της συνεργασίας τους με την εγκαλούσα ήταν να εισέλθει η εταιρεία τους εμπορικά και στον τομέα των καπνών, δεδομένου ότι δεν μπορούσαν να διαθέσουν επεξεργασμένα καπνά στις καπνοβιομηχανίες, διότι και με το υπάρχον σχήμα δεν ξεπερνούσαν το ανωτέρω εμπόδιο, αφού και πάλι πωλούσαν στην ΕΠΕ χωρίς να έχει η εταιρεία τους τέτοιο δικαίωμα. Τέλος, από κανένα στοιχείο δεν αποδείχθηκε ο ισχυρισμός των κατηγορουμένων ότι απώτερος σκοπός της συνεργασίας τους ήταν να δημιουργήσουν μία μεγάλη εμπορικά εταιρεία στα καπνά, όπως αυτήν της ..., η οποία αποτελούσε τη διάδοχη κατάσταση της ... χωρίς να είναι επιβαρυμένη με τα χρέη της τελευταίας. Ειδικότερα δεν δικαιολογείται το σημαντικό εμπορικό κέρδος της "... ΑΕ/... ΑΕ" το οποίο προέκυπτε από τη διαφορά του τιμήματος μεταξύ της αγοράς και της μεταπώλησης, εφόσον αυτή σκόπευε να αποτελέσει στο μέλλον εταίρο της διάδοχης, όπως ισχυρίζονται, κατάστασης στη .... Εξάλλου, με την από 7-3-2013 έκθεσή της η τεχνική σύμβουλος του πρώτου κατηγορουμένου, Μ. Τ., ισχυρίζεται ότι η επιλογή του τριμερούς σχήματος εξυπηρετούσε τους σκοπούς της μηνύτριας αφού α) αν η ... ΑΕ εμφάνιζε τα καπνά ως δικό της απόθεμα διέτρεχε τον κίνδυνο να κατασχεθούν αυτά από την Αγροτική Τράπεζα, η οποία είχε καταγγείλει τις δανειακές της συμβάσεις και μπορούσε μονομερώς η ΑΤΕ να εγγράψει προσημειώσεις, β) σε περίπτωση που η ... ΑΕ δεν εξασφάλιζε άμεσα την πώληση των επεξεργασμένων καπνών από τη ... στη ... θα διέτρεχε τον κίνδυνο να διαταράξει τις σχέσεις της με τους πελάτες - πολυεθνικές και γ) η συνεργασία της με τη ... έδινε τη δυνατότητα στην ... να εξασφαλίζει τις ποσότητες χωρικών καπνών που χρειαζόταν, ιδιαίτερα το 2004 που η ... εξέδωσε τις εγγυητικές επιστολές υπέρ ΟΠΕΚΕΠΕ για τους καπνοπαραγωγούς. Πλην όμως, ουδόλως αποδείχθηκε ότι υπήρχε εκτελεστός τίτλος σε βάρος της ... ΑΕ από την ΑΤΕ ή έστω από άλλη τράπεζα, ώστε αυτή να κινδυνεύει για κατάσχεση των καπνών της [βλ. ιδίως το προσκομιζόμενο από τον τέταρτο κατηγορούμενο με ημερομηνία 27-6-2008 υπόμνημα της εγκαλούσας εταιρείας ενώπιον της Πταισματοδίκου Αθηνών, στο οποίο αναφέρεται και δεν αντικρούεται από άλλο αποδεικτικό στοιχείο, ότι με την υπ' αριθ. 26/2006 απόφαση της Ολομελείας Αρείου Πάγου αναιρέθηκε η με αριθμό 220/2004 απόφαση του Πολυμελούς Πρωτοδικείου Καβάλας που είχε απορρίψει την ανακοπή της ... ΑΕ κατά της επιταγής προς πληρωμή που της είχε επιδώσει η ΑΤΕ, ενώ και από την προσκομισθείσα με αριθμό 418/2009 του Εφετείου Θράκης προέκυψε ότι έχει ακυρωθεί τελεσιδίκως η με αριθμό ./2001 Διαταγή Πληρωμής που είχε εκδώσει σε βάρος της η τότε ΙΟΝΙΚΗ ΤΡΑΠΕΖΑ και νυν ALPHA BANK. Επίσης, με τις συναφθείσες συμβάσεις η "... ΑΕ/... ΑΕ" κατά το χρόνο αγοράς των καπνών είχε εξασφαλίσει ήδη τον αγοραστή προς τον οποίο θα πωλούσε και μάλιστα με προκαθορισμένο τίμημα, η διαφορά του οποίου, σε σύγκριση με αυτό που είχε αγοράσει (απόδοση σε ετήσια βάση) υπολογιζόταν σε σταθερό ποσοστό (20% για τις τέσσερις πρώτες συμβάσεις και σε ποσοστό 38% για την 5η τούτων, όπως αναγράφεται στην έκθεση λογιστικής πραγματογνωμοσύνης, σελ. 91), καταβληθέν σε συγκεκριμένο χρόνο και για τον πιστωτικό κίνδυνο από την αθέτηση της πληρωμής της ελάμβανε εμπράγματες εξασφαλίσεις, ενώ η εγκαλούσα δεν είχε εξασφαλίσει την πώληση των προϊόντων στις πολυεθνικές εταιρείες, ούτε τον κίνδυνο από την αθέτηση πληρωμής της από αυτές. Ο επιχειρηματικός κίνδυνος που αναλάμβανε η εγκαλούσα από την πώληση των καπνών συνάπτεται και με τον κίνδυνο καθυστέρησης παραλαβής των χωρικών καπνών από τους καπνοπαραγωγούς, τον κίνδυνο μείωσης της ζήτησης του προϊόντος, τον κίνδυνο φθοράς, απώλειας ή ελαττωμάτων αυτού και τον κίνδυνο χαμηλότερης απόδοσης κατά την επεξεργασία του. Ειδικότερα, με τον όρο 2.2, της πρώτης σύμβασης του ζεύγους των ιδιωτικών συμφωνητικών, είχε συμφωνηθεί ότι η εγκαλούσα "θα φέρει κάθε κίνδυνο τυχαίας ή άλλης καταστροφής, απώλειας, βλάβης, χειροτέρευσης μέρους ή όλων των ανεπεξέργαστων καπνών ή/και των προϊόντων ανάλογα με την περίπτωση, οφειλομένων σε οποιοδήποτε λόγο και αιτία. Η εν λόγω ευθύνη της ΠΩΛΗΤΡΙΑΣ συμφωνείται ότι θα εκτείνεται έως και θα καλύπτει την παράδοση και ανεπιφύλακτη αποδοχή των ΠΡΟΪΟΝΤΩΝ από την ΑΓΟΡΑΣΤΡΙΑ, την εκ τρίτου συμβαλλόμενη ΕΠΕ ή τρίτο πρόσωπο, σύμφωνα με τα ανωτέρω υπό 2.1. οριζόμενα", ενώ αντίθετα σύμφωνα με τον όρο 3.1. της δεύτερης σύμβασης του ζεύγους των ιδιωτικών συμφωνητικών "Η ΠΩΛΗΤΡΙΑ δεν φέρει ουδεμία ευθύνη για τυχαία ή άλλη καταστροφή, απώλεια, βλάβη, χειροτέρευση μέρους ή όλων των ΠΡΟΪΟΝΤΩΝ, των παραπάνω γεγονότων οφειλομένων σε οποιοδήποτε λόγο και αιτία, τόσο κατά την παράδοση αυτών στην ΑΓΟΡΑΣΤΡΙΑ από την ... Α.Ε. όσο και μέχρι την οριστική και ανεπιφύλακτη παραλαβή τους από τον ΤΕΛΙΚΟ ΑΠΟΔΕΚΤΗ των ΠΡΟΪΟΝΤΩΝ. Συμφωνείται ότι τη σχετική ευθύνη θα υπέχει η ΑΓΟΡΑΣΤΡΙΑ η οποία σε κάθε περίπτωση θα είναι υπεύθυνη για τους ανωτέρω κινδύνους έως την οριστική και ανεπιφύλακτη παραλαβή των ΠΡΟΪΟΝΤΩΝ από τον ΤΕΛΙΚΟ ΑΠΟΔΕΚΤΗ και τη σύνταξη του πρωτοκόλλου παράδοσης - παραλαβής από αυτόν. Αλλά και η εταιρεία "... ΕΠΕ", σύμφωνα με τον όρο 2.4 της δεύτερης σύμβασης των ιδιωτικών συμφωνητικών, σε περίπτωση που δεν εύρισκε τελικό αποδέκτη ή ο τελικός αποδέκτης δεν κατέβαλε το συμφωνηθέν τίμημα για οποιοδήποτε λόγο ή σε περίπτωση που τα προϊόντα παρέμεναν αδιάθετα στα χέρια της για οποιοδήποτε λόγο και αιτία, δεν απαλλασσόταν αλλά ευθυνόταν έναντι της πωλήτριας για την ολοσχερή αποπληρωμή του τιμήματος. Επίσης, ενώ η "... ΑΕ" αγόραζε ανεπεξέργαστα καπνά, πωλούσε στην εταιρεία "... ΕΠΕ" προκαθορισμένη ποσότητα επεξεργασμένων καπνών, ούτως ώστε η απόδοση επεξεργασίας που προκύπτει από τα συμφωνητικά ήταν προσυμφωνημένη και σταθερή (σε ποσοστό 75%) μέχρι και το συμφωνητικό της 27-4-2004, χωρίς να λαμβάνεται υπόψη η πραγματική απόδοση κάθε εσοδείας, αφού είναι αδύνατον να καθοριστεί εκ των προτέρων πόση ποσότητα επεξεργασμένων καπνών θα παραχθεί από μία ποσότητα ανεπεξέργαστων, ώστε να συμφωνείται την ίδια ημέρα ή έστω την επόμενη ημέρα η πώλησή της και να συμπίπτουν σε όλες τις περιπτώσεις τα κιλά που είχαν υπολογισθεί ότι θα προκύψουν από την επεξεργασία με αυτά που τελικά προέκυψαν, διότι τούτο εξαρτάται από την πραγματική απόδοση της επεξεργασίας, δεδομένου ότι η λεγόμενη "φύρα" δεν είναι ένα σταθερό ποσοστό, αλλά μεταβάλλεται και είναι εξαρτώμενη από πολλούς παράγοντες, όπως είναι η υγρασία των καπνών, ο τρόπος επεξεργασίας τους, η ροή παραγωγής, το μέγεθος των φύλλων του καπνού, η κατάσταση της εσοδείας, οι καιρικές συνθήκες, οι ασθένειες όπως π.χ. η νεκρωτική ίωση που συνέβη το 2001 με αποτέλεσμα η απόδοση στην εσοδεία του 2002 να είναι πολύ χαμηλή (βλ. την κατάθεση της μάρτυρος κατηγορίας Ο. Κ. αλλά και την από 17-11-2009 έκθεση ένορκης εξέτασης μάρτυρα Ε. Π.). Τα ανωτέρω ενισχύονται α) από την υπ' αριθ. πρωτ. ...2011 βεβαίωση του Τμήματος Φυτοπροστασίας & Ποιοτικού Ελέγχου της Περιφέρειας Ανατολικής Μακεδονίας - Θράκης, σύμφωνα με την οποία: "Από τις επεξεργασίες που ελέγχαμε ως ΕΘΝΙΚΟΣ ΟΡΓΑΝΙΣΜΟΣ ΚΑΠΝΟΥ, οι αποδόσεις που προκύπτουν έχουν ως εξής: Σε κανονική εσοδεία και κανονική αγορά και προσεγμένη εμπορική επεξεργασία μας δίνει τα παρακάτω αποτελέσματα: 1. Ι/
ΙΙΙ (Α' ΠΟΙΟΤΗΤΑΣ γύρω στο 60% περίπου για πρώτης ποιότητας μερίδα), 2. Β (Β ΠΟΙΟΤΗΤΑΣ που συνήθως αποτελείται από φύλλα ποιότητας III γύρω στο 20%)", ήτοι προκύπτει απόδοση για την Α' ποιότητα όχι μεγαλύτερη από 60% και σε κάθε περίπτωση η απόδοση αυτή προκύπτει υπό προϋποθέσεις, ήτοι "σε κανονική αγορά και σε προσεγμένη εμπορική επεξεργασία", δηλαδή εφόσον δεν έχουν επισυμβεί γεγονότα που αλλοιώνουν τα χαρακτηριστικά του καπνού, όπως είναι οι νεκρωτικές ιώσεις, β) την από 10-10-2017 έκθεση μερικού ελέγχου προσδιορισμού φόρου εισοδήματος της ΑΑΔΕ, που αφορά τη ..., όπου στις σελίδες 51 και 52 και στην παράγραφο 7 οι ελεγκτές υπάλληλοι αναφέρονται στις παρατηρήσεις της έκθεσης ελέγχου εφαρμογής του Π.Δ. 186/92 (Κ.Β.Σ.) που συνέταξε το Δ.Ε.Κ. Αθηνών για τις πωλήσεις της ... προς τη ..., στις οποίες χαρακτηρίζεται ως "ακραίο συμπέρασμα" το γεγονός ότι όλες οι προβλέψεις ήταν ακριβείς επειδή στα παραστατικά που έχουν εκδοθεί σε όλες τις περιπτώσεις συνέπεσαν τα κιλά που είχαν υπολογισθεί ότι θα προκύψουν από την επεξεργασία με αυτά που τελικά προέκυψαν και τιμολογήθηκαν, αφού στην πράξη διαπιστώνονται πάντοτε αποκλίσεις και γ) την από 11-1-2013 έκθεση ελέγχου Κ.Β.Σ. της ... Α.Ε. των εφοριακών Π. Β. και Π. Β., όπου επισημαίνεται το άτοπον των συμβάσεων (βλ. ιδίως σελίδα 42 επ.). Το παραπάνω γεγονός ενισχύεται και από το με αριθμό πρωτοκόλλου ...2016 έγγραφο της Γενικής Περιφερειακής Διεύθυνσης Αγροτικής Οικονομίας & Κτηνιατρικής - Διεύθυνσης Αγροτικής Οικονομίας & Κτηνιατρικής Π.Ε. ., το οποίο εκδόθηκε κατόπιν αιτήματος της εταιρείας ... και στο οποίο αναφέρεται επί λέξει "Τα ποσοστά απόδοσης σε ποιοτικές κατηγορίες ανά ποικιλία που αναφέρονται στο φυλλάδιο που σας προσκόμισε η επιχείρηση ..., δεν γνωρίζουμε εάν αναφέρονται και στην βιβλιογραφία που αναφέρεται σε αυτό, σε κάθε περίπτωση όμως είναι ενδεικτικά και προφανώς τα ιδανικά και έχουν να κάνουν με πλήθος παραγόντων όπως, η συγκεκριμένη εσοδεία, οι καιρικές συνθήκες που επικράτησαν, οι καλλιεργητικές φροντίδες και τεχνικές που εφαρμόστηκαν, η φυτοπροστασία που δέχθηκαν οι καλλιέργειες για διάφορες προσβολές (μυκητολογικές, βακτηριολογίας, εντομολογιακές κ.ά.) καθώς και η επιμέλεια κάθε παραγωγού στον μετασυλλεκτικό χειρισμό και συντήρηση των χωρικών καπνών μέχρι την πώλησή τους. Τα παραπάνω σε συνδυασμό με όσα προαναφέρθηκαν για την χαρμανοποίηση, μπορούν να ερμηνεύσουν την απόκλιση που εντοπίσατε", επιβεβαιώνοντας έτσι το γεγονός ότι δεν μπορεί να είναι προκαθορισμένη η απόδοση των καπνών, πριν την επεξεργασία τους. Αντίθετα, δεν ανατρέπονται τα παραπάνω αποδειχθέντα από τους πίνακες που επισυνάπτονται στα κείμενα των ΚΥΑ 201280/23-12-1993 (ΦΕΚ 959/31-12-1993) και 196445/8-11-1999 (ΦΕΚ 1990/8-11-1999), οι οποίες αφορούν στον "καθορισμό διαδικασιών ελέγχου στον τομέα του ακατέργαστου καπνού για την καταβολή κοινοτικών πριμοδοτήσεων", δεδομένου ότι στους πίνακες αυτούς καθορίζονται οι συντελεστές μεγίστων απωλειών μόνο για την υγρασία, χωρίς να λαμβάνονται υπόψη οι λοιποί παράγοντες που επηρεάζουν την απόδοση, η οποία, με βάση και τα διδάγματα της κοινής λογικής δεν μπορεί να είναι σταθερή εφόσον πρόκειται για χαρακτηριστικό φυτού που επηρεάζεται και από εξωγενείς και λοιπούς παράγοντες. Επομένως, στις ένδικες συμβάσεις άλλοτε οριζόταν αυθαίρετα η δήθεν ποσότητα καπνών και με αυτήν διαιρείτο το ποσό του δανείου και των τόκων, ώστε να αναγραφεί σε αυτές η ανά χιλιόγραμμο τιμή του καπνού, άλλοτε δε οριζόταν επίσης αυθαίρετα η δήθεν τιμή ανά χιλιόγραμμο και με αυτή διαιρείτο το ποσό του δανείου και των τόκων, ώστε να αναγραφούν οι δήθεν αγοραζόμενες ή αντιστοίχως πωλούμενες ποσότητες καπνών (βλ. ιδίως την από 17-11-2009 έκθεση ένορκης εξέτασης μάρτυρα Ε. Π. ενώπιον του 10ου Τακτικού Ανακριτή Αθηνών). Επίσης, οι ποσότητες ανεπεξέργαστων καπνών που αναγράφονται στα συμφωνητικά είναι μεγαλύτερες από τις ποσότητες που αναφέρονται στα δελτία ελέγχου της Νομαρχιακής Αυτοδιοίκησης . (του Τμήματος Καπνού) των ετών 2002 - 2005 αναφορικά με την αγορά και επεξεργασία της ποικιλίας ΜΠΑΣΜΑΣ. Ειδικότερα, σύμφωνα με την με αριθμό ...2012 έκθεση ελέγχου, οι ποσότητες τόσο των επεξεργασμένων καπνών ποικιλίας ΜΠΑΣΜΑ Α ή ΜΠΑΣΜΑ Ι/ΙΙΙ που παρήγαγε η εγκαλούσα τα έτη 2003, 2004 και 2005 όσο και οι ποσότητες των ανεπεξέργαστων χωρικών καπνών ποικιλίας ΜΠΑΣΜΑ που απαιτούνταν για την παραγωγή των επεξεργασμένων καπνών ΜΠΑΣΜΑ Ι/ΙΙΙ, ποιότητα Α, δεν επαρκούσαν να καλύψουν τις "πωλήσεις" που φαίνεται να διενεργήθηκαν μόνο προς τη "... AE/... ΑΕ", χωρίς καν να ληφθεί υπόψη ότι η εγκαλούσα, όπως αποδείχθηκε, για πολλά χρόνια πουλούσε την παραπάνω ποικιλία κατ' αποκλειστικότητα σε μεγάλους οίκους του εξωτερικού και δεν πωλούσε στο εσωτερικό της χώρας αυτήν την ποικιλία καπνών (βλ. συμπέρασμα της ./2012 έκθεσης ελέγχου στη σελίδα 67 αυτής και αναλυτικά στις προηγούμενες σελίδες). Τα παραπάνω ενισχύονται και α) από τη με αριθμό πρωτοκόλλου ...2010 βεβαίωση της Περιφέρειας Ανατολικής Μακεδονίας & Θράκης/Νομαρχιακό Διαμέρισμα ./Τμήμα Βιομηχανικών Φυτών/Γραφείο Καπνού, σύμφωνα με την οποία "όπως προκύπτει από τα στοιχεία της υπηρεσίας μας (βεβαίωση ελέγχου μεταποίησης α/α ...2004 Μπασμάς Εσοδείας 2003 και βεβαίωση ελέγχου μεταποίησης α/α . και ...2005 Εσοδείας 2004), βεβαιώνουμε ότι από τις προαναφερθείσες βεβαιώσεις ελέγχων δεν έγινε καμία μεταβίβαση από την . με έδρα τον ... στην εταιρεία "... ..." και διακριτικό τίτλο "... Α.Ε.", β) από τη με αριθμό πρωτοκόλλου ...2011 βεβαίωση της Περιφέρειας Ανατολικής Μακεδονίας - Θράκης/Τμήμα Ποιοτικού - Φυτικού Ελέγχου, σύμφωνα με την οποία "... η Καπνεμπορική Εταιρεία "... Α.Ε." αγόρασε και επεξεργάστηκε τις κάτωθι ποσότητες χωρικών καπνών κατά εσοδεία ως εξής: ... Όλες οι παραπάνω ποσότητες των μεταποιημένων κιλών έχουν εξαχθεί στην αλλοδαπή" και γ) από το με αριθμό πρωτοκόλλου ...2016 έγγραφο της Γενικής Περιφερειακής Διεύθυνσης Αγροτικής Οικονομίας & Κτηνιατρικής - Διεύθυνσης Αγροτικής Οικονομίας & Κτηνιατρικής Π.Ε. Καβάλας, το οποίο εκδόθηκε κατόπιν αιτήματος της εταιρείας ... και στο οποίο αναλύεται από την αρμόδια διεύθυνση ο τρόπος με τον οποίο συντάσσονται τα δελτία ελέγχου, επιβεβαιώνοντας στην ουσία όσα παραπάνω αποδείχθηκαν και ανατρέποντας τους ισχυρισμούς των κατηγορουμένων ότι η ... διέθετε και άλλα καπνά εκτός αυτών που αναφέρονται στα δελτία ελέγχου που εκδόθηκαν (βλ. και τα συνημμένα σε αυτό από 13-6-2004 και 1-7-2005 πρακτικά έκθεσης ελέγχου και τα από 13-6-2004 και 1-7-2005 δηλώσεις - δελτία ελέγχου της Νομαρχιακής Αυτοδιοίκησης Καβάλας). Επισημαίνεται, ότι τα συμφωνητικά που αφορούσαν ανεπεξέργαστα καπνά υπογράφηκαν την περίοδο Απριλίου - Ιουλίου κάθε έτους, περίοδο αγοράς των χωρικών (ανεπεξέργαστων) καπνών από την εγκαλούσα, ενώ η προθεσμία πληρωμής από την "... ΕΠΕ" είχε τεθεί κατά την περίοδο Δεκεμβρίου του ιδίου έτους έως τον Απρίλιο του επόμενου έτους, ώστε οι εισπράξεις και η αποπληρωμή του δανείου από την εγκαλούσα να συμβαδίζουν με τις χρηματοδοτικές της ανάγκες για την αγορά των χωρικών καπνών και τις χρηματοδοτικές της δυνατότητες από την είσπραξη των ποσών από τους πελάτες της του εξωτερικού. Αξιοσημείωτο επίσης είναι ότι σε όλα τα ζεύγη των συμβάσεων η εταιρεία "... ΑΕ/... ΑΕ" αξίωνε και ελάμβανε συναινετικές προσημειώσεις υποθηκών επί ακινήτων ελευθέρων βαρών, συνήθως της Β. Κ. και στο τελευταίο ζεύγος των συμβάσεων 8-10 και 10-10-2005 και της εταιρείας "... ΑΕ", μιας εταιρείας η οποία είχε τεθεί ως εγγυήτρια Β', επειδή είχε στην κυριότητά της ένα προνομιακό ακίνητο και στην οποία συμμετέχει κατά ποσοστό 60% η Ο. Κ.. Οι προσημειώσεις αυτές, οι οποίες συνάδουν με συμβάσεις δανείων από τράπεζες και όχι συμβάσεις αγοραπωλησιών, λάμβαναν χώρα πριν την εκταμίευση κάθε δανείου, ήτοι της πρώτης σύμβασης κάθε ζεύγους συμβάσεων μεταξύ ... ΑΕ και "... ΑΕ/... ΑΕ", με δικαστικές αποφάσεις, οι οποίες εκδίδονταν κατόπιν αιτήσεως της ως άνω εταιρείας, για λογαριασμό της οποίας παρίστατο ο δικηγόρος Λάμπρος Μπελέσης, της δικηγορικής εταιρείας Π. Μπερνίτσα, νομικής συμβούλου της ως άνω εταιρείας, ενώ για λογαριασμό της Β. Κ. ή της εταιρείας "... Α.Ε.", παρίστατο η δικηγόρος Σερρών, Ε. Π., την οποία νομιμοποιούσε έτερος δικηγόρος της ίδιας ως άνω δικηγορικής εταιρείας, ο Χρήστος Παρασκευόπουλος (βλ. τις με αριθμούς 26058Σ/15-7-2002, 20842Σ/28-5-2003, 18259/14-5-2004, 25410Σ/23-5-2005 και 53376Σ/10-10-2005 αποφάσεις ασφαλιστικών μέτρων περί εγγραφής προσημειώσεως υποθηκών). Άλλωστε, σε όλες τις επίδικες συμβάσεις, πλην της πρώτης, η δανείστρια εταιρεία εξασφαλιζόταν επιπρόσθετα και με επιταγές που εξέδιδε η εγκαλούσα και η ..., γεγονός μάλιστα το οποίο εισηγήθηκε στους λοιπούς κατηγορουμένους ο τέταρτος κατηγορούμενος, Ι. Α., προκειμένου να διασφαλιστεί με κάθε τρόπο η επιστροφή των τοκογλυφικών δανείων. Επιπρόσθετα, σε όλες τις συμβάσεις η εγγυήτρια Β. Κ. εγγυάτο υπέρ της εταιρείας "... ΑΕ/... ΑΕ", ευθυνόμενη εις ολόκληρον με την πωλήτρια ... ΑΕ (στην πρώτη σύμβαση) και την αγοράστρια ... (στη δεύτερη σύμβαση), παραιτούμενη του δικαιώματος διζήσεως καθώς και των απορρεουσών από τις διατάξεις 853, 862, 863, 864, 866, 867 και 868 του ΑΚ λοιπών δικαιωμάτων, όροι που προσιδιάζουν σε συμβάσεις δανείου και δεν είναι συνήθεις σε συμβάσεις αγοραπωλησίας. Να σημειωθεί εξάλλου ότι το μετοχικό κεφάλαιο της εταιρείας "... ΕΠΕ" ανερχόταν μόλις σε 17.000 ευρώ, στοιχείο που ενισχύει τον ισχυρισμό της εγκαλούσας ότι η εταιρεία αυτή συστήθηκε προκειμένου να καλυφθεί ο τοκογλυφικός δανεισμός από τους κατηγορούμενους. Αποδείχθηκε ακόμα ότι η Β. Κ., κόρη του Γ. Κ. και της Ο. Κ., ενηλικιώθηκε την ...2001 και συνεπώς κατά τη σύσταση της εταιρείας "... ΕΠΕ" στις ...2001 ήταν μόλις 18 ετών και 1 μηνός και, παρότι δεν ασχολείτο με την οικογενειακή επιχείρηση, υπέγραψε το συμβολαιογραφικό έγγραφο σύστασης της ως άνω εταιρείας καθώς και πληρεξούσια προς την Ο. Κ. και την Ε. Π., δικηγόρο αλλά και έμπιστο άνθρωπο της μητέρας της, και άλλα έγγραφα που της ζητήθηκαν, χωρίς έκτοτε να εμπλακεί καθόλου στις συναλλαγές που ακολούθησαν μεταξύ των μερών και το κυριότερο χωρίς να γνωρίζει τίποτα για τις "δήθεν" αγοραπωλησίες στις οποίες προχώρησε η μητέρα της, αφού το 2002 αναχώρησε για σπουδές στο Ηνωμένο Βασίλειο, όπου και διέμενε τον περισσότερο καιρό (βλ. την από 9-7-2012 απολογία της ενώπιον του 15ου Τακτικού Ανακριτή του Πλημμελειοδικείου Αθηνών). Ολοκλήρωσε τις σπουδές της στο πανεπιστήμιο του εξωτερικού και στη συνέχεια παρακολούθησε και μεταπτυχιακές σπουδές στο εξωτερικό, τις οποίες ολοκλήρωσε το 2007, οπότε και επέστρεψε στην Ελλάδα {βλ. τα προσκομισθέντα σε νόμιμη μετάφραση από την αγγλική στην ελληνική γλώσσα έγγραφα: Μισθωτήρια Σύμβαση Ορισμένης Διάρκειας για ενοικίαση κατοικίας (σε ακριβή μετάφραση από την αγγλική γλώσσα), η από 26-2-2007 βεβαίωση για κατάσταση φοιτητού για το ακαδημαϊκό έτος 2006/2007 (σε ακριβή μετάφραση από την αγγλική γλώσσα), έγγραφο του Πανεπιστημίου του ... με την ένδειξη "Ο αριθμός της θέσης σας είναι 42", έγγραφο του Πανεπιστημίου του ... με την ένδειξη "Ο αριθμός της θέσης σας είναι 35", το από 26-2-2007 έγγραφο της υπεύθυνης φοιτητικών εγγραφών του Πανεπιστημίου του ... (σε ακριβή μετάφραση από την αγγλική γλώσσα), απόδειξη υπογραφής κεφαλαίων μίσθωσης (ενοίκιο Ιανουάριου - Δεκεμβρίου 2006), απόδειξη υπογραφής κεφαλαίων μίσθωσης (ενοίκιο Ιανουαρίου 2007), κίνηση λογαριασμού (σε ακριβή μετάφραση από την αγγλική γλώσσα) και το από 11-7-2006 έγγραφο αναλυτικής βαθμολογίας του Πανεπιστημίου ... (σε μετάφραση από την αγγλική γλώσσα)}. Τα παραπάνω ενισχύονται εισέτι και από το γεγονός ότι παραγγελίες από τις βιομηχανίες του εξωτερικού για την αγορά καπνών είχε μόνο η εγκαλούσα, η οποία και υπέγραφε μαζί τους συμβάσεις πωλήσεως καπνών κατά το επίδικο χρονικό διάστημα. Αντίθετα, η εταιρεία "... ΕΠΕ" είχε εκδώσει μόνον κάποια τιμολόγια πωλήσεως προς τις καπνοβιομηχανίες του εξωτερικού, για τα οποία οι παραγγελίες αλλά και τα σχετικά συμβόλαια αφορούσαν την εγκαλούσα κατόπιν συνεννόησης της Ο. Κ. με τους πελάτες του εξωτερικού το έτος 2005 (βλ. την από 15-12-2006 επιστολή της δικηγορικής εταιρείας "...", που εκπροσωπούσε την εταιρεία ., την από 29-12-2008 επιστολή του δικηγορικού γραφείου Παπακωνσταντίνου προς το 10ο Τακτικό Ανακριτικό Τμήμα, σύμφωνα με το οποίο η εταιρεία "... ΑΕ" εξέδωσε προς την εταιρεία "Philip Morris International Management S.A." μόνον δυο τιμολόγια, την από 20-7-2012 εξώδικη πρόσκληση - δήλωση της νόμιμης εκπροσώπου της εγκαλούσας Ο. Κ. προς την Ελένη Παπακωνσταντίνου, δικηγόρο της Philip Morris αλλά και την αλληλογραφία της Ο. Κ. με την E. R. της British American Tobacco). Ομοίως εκδόθηκαν από την εταιρεία "... ΕΠΕ" κατά το επίδικο χρονικό διάστημα και δελτία απαλλαγής ΦΠΑ, κατ' απαίτηση και κατ' εντολή της "... ΑΕ/... ΑΕ" (βλ. και το σχετικό όρο που περιλαμβάνεται σε όλες τις συμβάσεις που συνήφθησαν μεταξύ της "... ΑΕ/... ΑΕ" και της εταιρείας "... ΕΠΕ"), που αφορούσαν όμως συναλλαγές και συμβόλαια της ... ΑΕ με τους πελάτες της του εξωτερικού. Περαιτέρω, αποδείχθηκε ότι η διαδικασία ελέγχου που προηγείτο της αγοραπωλησίας καπνών δεν ακολουθήθηκε από τους κατηγορουμένους, καθώς οι επισκέψεις της διπλωματούχου χημικού μηχανικού Β. Μ., η οποία είχε προσληφθεί από τη "... AE/... ΑΕ", ήταν τυπικές, χωρίς αυτή να λαμβάνει δείγματα για τη διενέργεια σχετικών αναλύσεων προς εξακρίβωση της ποιότητας των καπνών, την περιεκτικότητά τους σε φυτοφάρμακα, ζάχαρα, νικοτίνες κλπ (βλ. τα από 18-7-2002, 27-9-2002, 12-2-2003, 12-5-2003, 16-12-2003, 22-9-2004 και 26-7-2005 σημειώματα της ως άνω χημικού μηχανικού προς τη ... AE/... ΑΕ) ή οποιαδήποτε άλλα στοιχεία που θα ήταν απαραίτητα σε πραγματικές συμβάσεις αγοραπωλησίας. Να σημειωθεί ότι η πρώτη επίσκεψη της Β. Μ. στις εγκαταστάσεις της εγκαλούσας πραγματοποιείται στις 18-7-2002, ήτοι αφού ήδη είχε υπογραφεί την 15-7-2002 το πρώτο ζεύγος συμβάσεων. Σύμφωνα με την υπ' αριθ. 3.822/1-6-2010 ένορκη κατάθεση του μάρτυρος Κ. Μ., οικονομικού συμβούλου της εγκαλούσας εταιρείας, η "... AE/... ΑΕ" μέσω εικονικών συμβάσεων αγοραπωλησίας, δανειοδοτούσε και την εταιρεία "...". Τα παραπάνω είχαν γίνει γνωστά στο μάρτυρα, το καλοκαίρι του 2009, κατά την επίσκεψή του μαζί με την Ο. Κ. και την Ε. Π. στο γραφείο του δικηγόρου της ..., Ν. Χ., ο οποίος είχε χειρισθεί παρόμοια υπόθεση με την παρούσα και ο οποίος τους πληροφόρησε ότι για συγκεκριμένες επιταγές που είχε εκδώσει η "... AE/... ΑΕ" σε βάρος της ... "δεν υπήρχε καμία συναλλαγή μεταξύ των δύο εταιρειών" και μάλιστα σε ερώτημα του ιδίου "εάν πώλησε η ... Α.Ε. ψάρια στη ... Α.Ε." αυτός απάντησε "ούτε λέπι", απέδωσε δε την ιστορία αυτή στον προηγούμενο διευθύνοντα σύμβουλο που είχε η ... ΑΕ, τον οποίο, όπως τους είπε, "τον είχε διώξει" (βλ. και την από 17-11-2009 έκθεση ένορκης εξέτασης της μάρτυρος Ε. Π. ενώπιον του 10ου Τακτικού Ανακριτή και την από Νοεμβρίου 2006 έκθεση ελέγχου της εταιρείας ... ΑΕ του ορκωτού λογιστή Ε. Π., την οποία εγχείρισε στην ανακρίτρια ο δικηγόρος Ν. Χ., σύμφωνα με την οποία η ... ΑΕ είχε πωλήσει στη ... ΑΕ ιχθύες αξίας άνω των150.000 ευρώ και είχαν εκδοθεί αντίστοιχα τιμολόγια). Βέβαια ο ίδιος ο Ν. Χ. καταθέτοντας ως μάρτυρας στο ακροατήριο του παρόντος Δικαστηρίου διαψεύδει ότι ισχυρίσθηκε ότι δε υπήρξαν συναλλαγές μεταξύ ... Α.Ε. και ... Α.Ε., αρνείται δε ότι με την από 19-7-2007 ανακοπή της ... Α.Ε., που υπογράφει ο ίδιος, πρόβαλε ως λόγο της ανακοπής την εικονικότητα των συναλλαγών των ανωτέρω εταιρειών. Πλην όμως, τα όσα καταθέτει εν προκειμένω ο ως άνω μάρτυρας δεν κρίνονται πειστικά από το Δικαστήριο καθώς από την ανάγνωση της προαναφερθείσας ανακοπής σαφώς προκύπτει ότι η ανακόπτουσα ισχυρίσθηκε ότι χρηματική αξίωση της ... ΑΕ ποσού 100.000 ευρώ από έκδοση επιταγών δεν οφείλεται, καθόσον "... ουδεμία σύμβαση συνάφθηκε ανάμεσα στην εταιρία μας και την καθ' ης και ... από κανένα βιβλίο ή στοιχείο που τηρείται στην εταιρία δεν προκύπτει ότι υπήρξαν συναλλαγές ή συμβάσεις με τις οποίες συμφωνήθηκε ότι η καθ' ης θα μας προμήθευε ώστε να της οφείλουμε κάποιο ποσό". Οι κατηγορούμενοι ισχυρίζονται ότι η εγκαλούσα εταιρεία ουδεμία "αδήριτη" οικονομική ανάγκη είχε, όπως η ίδια ισχυρίζεται, αντίθετα μάλιστα είχε και μεγάλη ακίνητη περιουσία, την οποία θα μπορούσε να ρευστοποιήσει και μεγάλους τζίρους και συνεπώς ουδεμία τοκογλυφία έλαβε χώρα πλην όμως για τη στοιχειοθέτηση του εγκλήματος της δεύτερης παραγράφου του άρθρου 404 ΠΚ δεν απαιτείται η συνδρομή των περιγραφομένων στην πρώτη παράγραφο του ίδιου άρθρου περιστάσεων, δηλαδή της εκμετάλλευσης της ανάγκης κλπ του λαμβάνοντος το δάνειο, σε κάθε περίπτωση δε, για τη συνδρομή περίστασης ανάγκης δεν είναι απαραίτητο να υπάρχει αδυναμία εξευρέσεως χρημάτων από άλλη πηγή, μπορεί μάλιστα να έχει και περιουσία το θύμα, αλλά να μη θέλει ή να μην μπορεί, όπως στην προκειμένη περίπτωση, να τη ρευστοποιήσει προς εξεύρεση χρημάτων .... Ωσαύτως, περί της εικονικότητας των επίμαχων συμβάσεων αποφάνθηκαν θετικά και οι παρακάτω δικαστικές αποφάσεις: 1) Η με αριθμό 396/2012 απόφαση του Τριμελούς Πλημμελειοδικείου Καβάλας, που δίκασε ως εφετείο, με την οποία η Ο. Κ. και ο Γ. Κ. κηρύχθηκαν: α) αθώοι για μη καταβολή χρεών προς το Δημόσιο και συγκεκριμένα για το ΦΠΑ που αντιστοιχούσε στα υπ' αριθ. 7/2005 και 38/2005 τιμολόγια παροχής υπηρεσιών που είχε εκδώσει η ... ΑΕ προς την εταιρεία "... ΑΕ" και β) ένοχοι για λοιπά χρέη, που δεν αφορούν την υπό κρίση υπόθεση. Σύμφωνα με τις παραδοχές της απόφασης αυτής (βλ. σελ. 40 - 41) "Τα εν λόγω τιμολόγια όμως, που φαινομενικά αφορούσαν την πώληση καπνών, ήταν εικονικά, όπως δέχθηκε και το πόρισμα της υπ' αριθ. ...2012 έκθεσης ελέγχου βιβλίων και στοιχείων της ... από το Περιφερειακό Ελεγκτικό Κέντρο Θεσσαλονίκης του Υπουργείου Οικονομικών, εκδόθηκαν δε στα πλαίσια τοκογλυφικού δανείου που είχε συναφθεί μεταξύ των 2 εταιρειών, προκειμένου να ικανοποιήσει τις χρηματοδοτικές της ανάγκες η ..., η οποία δεν είχε πρόσβαση την περίοδο εκείνη σε τραπεζικό δανεισμό. Η έλλειψη δε πραγματικών εμπορικών συναλλαγών μεταξύ των δύο εταιρειών μπορεί ευχερώς να συναχθεί από πληθώρα στοιχείων, μεταξύ των οποίων χαρακτηριστικά είναι: α) η νομική αδυναμία της ... ΑΕ να δραστηριοποιηθεί ως έμπορος καπνών και σχετικών προϊόντων, αφού δεν ήταν καταχωρημένη ως αναγνωρισμένη επιχείρηση καπνού στην επίσημη Εφημερίδα των Ευρωπαϊκών Κοινοτήτων, β) το ότι τα φερόμενα ως πωληθέντα ανεπεξέργαστα καπνά (εμπορεύματα - πρώτες ύλες) ουδέποτε εξήχθησαν από το βιβλίο αποθήκης της "πωλήτριας", γ) το ότι δεν βρέθηκε κατά τον διενεργηθέντα έλεγχο οποιοδήποτε δελτίο αποστολής ή φορτωτικό έγγραφο ή εγγραφή στα βιβλία αποθήκης που να επιβεβαιώνει την παράδοση των "επεξεργασμένων" από τη ... ΑΕ καπνών στην εταιρεία με την επωνυμία "... ΕΠΕ", που είχε συσταθεί από την κόρη των κατηγορουμένων, αποκλειστικά για την εξυπηρέτηση της προαναφερθείσας δανειακής σύμβασης, αφού το τίμημα που θα πλήρωνε στη ... ΑΕ για τα "επεξεργασμένα" καπνά συμπεριελάμβανε τον οφειλόμενο, επί του τιμήματος του ληφθέντος από την ... δανείου, τόκο, δ) το ότι σύμφωνα με την υπ' αρ. πρωτ. ...2010 βεβαίωση ελέγχου μεταποίησης της ΝΟΜΑΡΧΙΑΚΗΣ ΑΥΤΟΔΙΟΙΚΗΣΗΣ ΔΡΑΜΑΣ - ΚΑΒΑΛΑΣ - ΞΑΝΘΗΣ - Τμήμα Καπνού, ουδεμία μεταβίβαση καπνών εσοδείας 2003 και 2004 πραγματοποιήθηκε προς την εταιρεία "... AE/... ΑΕ" και κυρίως η εξαιρετικά ασυνήθιστη συμπεριφορά δύο επιχειρήσεων κοινών οικογενειακών συμφερόντων ... και "... ΕΠΕ", οι οποίες φέρονται να συναλλάσσονται με τρόπο που τις ζημιώνει ιδιαίτερα, λόγω της διαφοράς στις τιμές πώλησης καθώς οι συναλλαγές μεταξύ τους πραγματοποιούνται με την παρεμβολή, εν είδει μεσάζοντα, της ... AE/... ΑΕ, εταιρείας άσχετης με την επεξεργασία και εμπορία καπνών που φέρεται να αποκομίζει σημαντικά οικονομικά οφέλη, σε βάρος των δύο άλλων εταιρειών έναντι της υποτιθέμενης "επεξεργασίας" των καπνών εκ μέρους της ...". 2) Το με αριθμό 2238/2014 αμετάκλητο βούλευμα του Συμβουλίου Πλημμελειοδικών Αθηνών, το οποίο εκδόθηκε μετά από την από 6-2-2007 μήνυση της εταιρείας ... ΑΕ σε βάρος της Β. Κ. και της Ο. Κ. για: α) απάτη κατ' εξακολούθηση από την οποία το περιουσιακό όφελος και η προξενηθείσα ζημία υπερβαίνουν συνολικά το ποσό των 73.000 ευρώ (για την 1η κατηγορουμένη) και β) ηθική αυτουργία στην ως άνω πράξη (για τη 2η κατηγορουμένη), με το οποίο οι ως άνω κατηγορούμενες απαλλάχθηκαν των κατηγοριών. Σύμφωνα με τις παραδοχές του ως άνω βουλεύματος (βλ. σελίδες 10 - 13 "... Η ... ΑΕ, καταρχάς, ποτέ δεν πιστοποιήθηκε ως επιχείρηση εμπορίας ή μεταποίησης καπνού και δεν απέκτησε νόμιμες άδειες κατοχής καπνού από τις αρμόδιες κρατικές επιχειρήσεις η εταιρία ... Α.Ε περιλαμβανόταν και μεταξύ των εγκεκριμένων από τα κράτη - μέλη της Ευρωπαϊκής Ένωσης επιχειρήσεων πρώτης μεταποίησης καπνού. Στην περίπτωση των από 19-5-2005 και 20-5-2005 ιδιωτικών συμφωνητικών αξιοσημείωτο είναι το γεγονός ότι τη μία ημέρα υπογράφηκε η σύμβαση πώλησης καπνών από την ... Α.Ε. προς την εγκαλούσα εταιρία στην οποία συμβάλλεται και η εταιρία "... ΕΠΕ" και την αμέσως επόμενη ημέρα η σύμβαση πώλησης μεταξύ της εγκαλούσας εταιρίας και της "... ΕΠΕ" στην οποία συμβάλλεται και η ... Α.Ε.. Και οι δύο συμβάσεις δε αφορούν την πώληση καπνών και συμβάλλονται δύο εταιρίες που η μία ανήκει στη μητέρα (δεύτερη κατηγορουμένη) και η άλλη στην κόρη (πρώτη κατηγορουμένη). Δηλαδή, φαίνεται τα καπνά της ... Α.Ε. να μεταβιβάζονται σε ελάχιστο χρονικό διάστημα από την εταιρία της Ο. Κ. στην εταιρία της Β. Κ. με αυξημένο κόστος και με την εγκαλούσα να αποκομίζει σε ελάχιστο χρόνο σημαντικό κέρδος μόνο με την υπογραφή των συμβάσεων. Μάλιστα στην από 20-5-2005 σύμβαση πώλησης δεν αναφέρεται καν η πωλούμενη ποσότητα των επεξεργασμένων καπνών ενώ το συνολικό τίμημα προσδιορίζεται και είναι υπολογισμένο με βάση την τιμή πώλησης ανά χιλιόγραμμο προϊόντος. Εμμέσως, δηλαδή, προσδιορίζουν τα συμβαλλόμενα μέρη την πωλούμενη ποσότητα επεξεργασμένων καπνών, γεγονός, τουλάχιστον, περίεργο, αφού δεν είναι δυνατό να προσδιοριστεί εκ των προτέρων πόση ποσότητα επεξεργασμένων καπνών θα παραχθεί από μία ποσότητα ανεπεξέργαστων. Σημαντικό είναι και το στοιχείο ότι τα καπνά παρέμεναν πάντα στις εγκαταστάσεις της ... Α.Ε. στον .... Η συναλλαγή αυτή μπορεί να εξηγηθεί μόνο υπό τους όρους εικονικής συναλλαγής που υποκρύπτει τη σύναψη τοκογλυφικού δανείου ... Η υπ' αρ. δε ./2012 έκθεση ελέγχου του Π.Ε.Κ. Θεσσαλονίκης κατέληξε στο πόρισμά της ότι όλα τα φορολογικά στοιχεία που εκδόθηκαν από την εταιρία ... Α.Ε. προς την επιχείρηση ... AE/... ΑΕ για τις χρήσεις 2002 - 2005 είναι εικονικά στο σύνολό τους, γιατί εκδόθηκαν για ανύπαρκτες συναλλαγές. Στηρίζουν δε αυτή την κρίση πέραν του ότι η ... Α.Ε. κατήγγειλε την εικονικότητα, στο γεγονός ότι τα εμπορεύματα δεν έχουν εξαχθεί από το βιβλίο αποθήκης και δεν υπέπεσε στην αντίληψη του ελέγχου η έκδοση δελτίων αποστολής ή φορτωτικών εγγράφων ή εγγραφών στο βιβλίο αποθήκης από τα οποία να προκύπτει ότι έλαβε χώρα παραλαβή των καπνών από τη ... AE/... ΑΕ και παράδοση στην επιχείρηση "... ΕΠΕ". Εξάλλου, η ... Α.Ε. σύμφωνα με τον έλεγχο δε διέθετε τα ανάλογα αποθέματα είτε σε ανεπεξέργαστα είτε σε επεξεργασμένα καπνά προς κάλυψη των ποσοτήτων που φερόταν ότι αγόραζε η ... AE/... ΑΕ. Αξιοσημείωτο δε είναι ότι η έκθεση ελέγχου επισημαίνει ότι η πώληση ανεπεξέργαστων καπνών από την ... Α.Ε., η εν συνεχεία επεξεργασία τους κατόπιν εντολής του αγοραστή και η πώληση στη συνέχεια στην εταιρία ... ΕΠΕ δεν είναι η πλέον συνηθισμένη στις καθημερινές συναλλαγές μεταξύ επιχειρήσεων. Αντίθετα, η πώληση και εν συνεχεία η μεταπώληση των καπνών είναι, σύμφωνα με τον έλεγχο, συναλλαγή περίεργη, ιδιόμορφη και ασυνήθιστη, καθώς εμφανίζονται δύο επιχειρήσεις - στην ουσία ιδίων συμφερόντων - να διενεργούν συναλλαγές οι οποίες οικονομικά ζημίωναν και τις δύο ενώ από αυτές οικονομικά ωφελούνταν τελικά η εγκαλούσα εταιρία. Κανένα λόγο δεν είχε η ... Α.Ε. να πωλήσει καπνά στη ... Α.Ε. και αυτή με κέρδος την επόμενη κιόλας ημέρα στην "... ΕΠΕ" και να μην τα πωλήσει κατευθείαν στην Ε.Π.Ε. χωρίς την παρεμβολή της ... Α.Ε., η οποία δεν έκανε τελικά ούτε την επεξεργασία, αφού αυτή γινόταν από την ... Α.Ε., ούτε μεσολάβησε με κάποιον τρόπο στην πώληση των καπνών στο εξωτερικό. Το ασύνηθες των συναλλαγών φαίνεται ακόμη πιο έντονα στην από 10-10-2005 συμφωνία που καταρτίστηκε μετά το από 8-10-2005 συμφωνητικό. Σε αμφότερα τα συμφωνητικά οι ποσότητες καπνών είναι ακριβώς οι ίδιες, τα καπνά δε φέρονται να είναι ήδη επεξεργασμένα. Δηλαδή, στις 8-10-2005 η ... Α.Ε. φέρεται να πωλεί μία ποσότητα 363.636,36 κιλών επεξεργασμένου καπνού στην ... Α.Ε. αντί τιμήματος 2.380.000 ευρώ, η οποία μετά από 2 ημέρες φέρεται να πωλεί την ίδια ποσότητα επεξεργασμένου καπνού στην εταιρία "... ΕΠΕ" αντί τιμήματος 2.856.000 ευρώ ... Σκοπός των δύο μερών ήταν η μεταβίβαση χρημάτων από τη ... Α.Ε. προς την εταιρεία ... Α.Ε., που αντιμετώπιζε οικονομικά προβλήματα, με ένα "νομιμοφανή" τρόπο. Το γεγονός ότι η ... Α.Ε. αντιμετώπιζε οικονομικά προβλήματα προκύπτει και από την από 15-5-2009 μαρτυρική κατάθεση του Α. Ι. και την από 15-10-2009 ένορκη κατάθεση της Π. Ε.. Ο ισχυρισμός των μαρτύρων, Α. Ι., μεσολαβητή ώστε να έρθουν σε επαφή οι εταιρίες ... Α.Ε. και ... ΑΕ, Μ. Α., αντιπροέδρου και γενικού διευθυντή κατά το κρίσιμο χρονικό διάστημα της ... Α.Ε., ότι σκοπός της συνεργασίας των εταιριών ήταν η εταιρική συγχώνευση των δύο πλευρών ώστε να αποκτήσει πρόσβαση η ... AE/... ΑΕ στο χώρο των καπνοπαραγωγών, στο χώρο της επεξεργασίας του καπνού και στο χώρο των ξένων πελατών και γνωστών οίκων δεν κρίνεται πειστικός, αφού η συνεργασία τους ξεκίνησε από το 2001 και μέχρι το 2005 δεν είχε γίνει κανένα βήμα προς αυτήν την κατεύθυνση. Αλλά, ακόμη κι αληθινός να είναι, δεν εξηγεί το σχήμα των τριγωνικών πωλήσεων που επιλέχθηκε από τις εταιρίες. Εξάλλου, ο ισχυρισμός των Υ. Κ., εμπορικού διευθυντή κατά το επίδικο χρονικό διάστημα της ... Α.Ε. και Μ. Κ., οικονομικού διευθυντή της ... Α.Ε., ότι συνέβαλε εμπορικά η εγκαλούσα εταιρεία στην πώληση καπνών από την εταιρεία με την επωνυμία . Α.Ε. πέρα από το γεγονός ότι αποτελεί ουσιαστικά παραδοχή ότι η ... Α.Ε. ήταν αυτή που πράγματι ασχολούνταν με την εξαγωγή των καπνών στο εξωτερικό και όχι η "... ΕΠΕ", στηρίζεται στο ότι, όπως αναφέρει ο Υ. Κ., ένα μέρος των χρημάτων που έλαβε η δεύτερη κατηγορούμενη από τη συνεργασία με τη ... Α.Ε. επενδύθηκε στο εργοστάσιό της για να ανταπεξέλθει στις νέες απαιτήσεις των πολυεθνικών ενώ ο Μ. Κ. αναφέρει ότι με αυτόν τον τρόπο εξασφαλίστηκε η απαραίτητη κεφαλαιακή επάρκεια για την αγορά ανεπεξέργαστων καπνών. Ο Μ. Α. δε αναφέρει ότι η ... πλήρωνε την επεξεργασία των γεωργικών καπνών. Το ότι έλαβε χρήματα η ... Α.Ε. από την εγκαλούσα εταιρία, όμως, δεν αμφισβητείται σε κάθε περίπτωση. Το γιατί έπρεπε, όμως, να πωλήσει τα καπνά της στη ... Α.Ε., η οποία, σύμφωνα με την από 25-11-2008 συμπληρωματική κατάθεση του Υ. Κ., δεν είχε ουδεμία σχέση με τα καπνά και καμία επαφή με τις πολυεθνικές εταιρίες - πελάτες (ο Μ. Κ. από την άλλη πλευρά αναφέρει ότι η ... Α.Ε. είχε στελεχώσει ξεχωριστό τμήμα για την εν λόγω εμπορική δραστηριότητα το οποίο ασχολούνταν με τις αγορές των καπνών, την παρακολούθηση της επεξεργασίας, των ασφαλειών και των πωλήσεων προς τους τελικούς πελάτες της μονοπρόσωπης Ε.Π.Ε., οι οποίοι είχαν επαφή και με τις κατηγορούμενες και με στελέχη του τμήματος, αυτός ο ισχυρισμός, όμως, της επαφής με τους τελικούς πελάτες δεν προκύπτει από κάποιο έγγραφο) και στη συνέχεια η ... Α.Ε. να τα πωλήσει στην Ε.Π.Ε. της οποίας διαχειρίστρια ήταν η πρώτη κατηγορουμένη και κόρη της δεύτερης κατηγορουμένης δεν εξηγείται. Το ότι δεν είχε επαφή δε η ... Α.Ε. με τις πολυεθνικές εταιρίες επιβεβαιώνεται και από τον Μ. Α. που αναφέρει ότι αυτές συναλλάσσονται μόνο με πιστοποιημένες επί σειρά ετών εταιρείες και ότι την πιστοποίηση της μονοπρόσωπης Ε.Π.Ε. την προσέφερε η ... Α.Ε.. Σε αυτήν την περίπτωση όμως, δε δικαιολογείται το γιατί η ... Α.Ε. δεν προσέφερε την πιστοποίησή της και στη ... Α.Ε.. Με την επιλογή τελικά αυτών των συμβάσεων, η ... Α.Ε. έχει περιουσιακό όφελος από τη διαφορά του τιμήματος μεταξύ της αρχικής και της τελικής πώλησης χωρίς αντίστοιχο όφελος της οικογένειας στην οποία ανήκουν οι δύο άλλες εταιρείες. Υποστηρίζουν εξάλλου τόσο ο Κ. Υ., ότι υπήρχε επιχειρηματική ανάγκη για εμπορική διαμεσολάβηση της εγκαλούσας εταιρίας κατά την πώληση καπνών από την ... Α.Ε. προς τη μονοπρόσωπη Ε.Π.Ε. καθώς τα ανεπεξέργαστα καπνά ήταν ιδιοκτησίας της ... Α.Ε. και αφήνονταν προς παρακαταθήκη και επεξεργασία στην ... Α.Ε. και επειδή υπήρχε ο φόβος κατάσχεσης των καπνών από τους δανειστές της δεύτερης κατηγορουμένης, η ίδια πρότεινε την Ε.Π.Ε. της κόρης της, η οποία ήταν καθαρή από κάθε χρέος προκειμένου να κάνει την εξαγωγή, διαφορετικά υπήρχε ο κίνδυνος να κατηγορηθεί για καταδολίευση δανειστών. Όμως, ο ισχυρισμός αυτός δεν μπορεί να γίνει δεκτός καθώς η πώληση με αυτό το σχήμα της μεσολάβησης της ... Α.Ε. είναι, επίσης, ύποπτη, ενώ, δεύτερον, δεν εξηγείται με αυτόν ο λόγος για τον οποίο δεν προκρίθηκε η λύση να αγοράζει η ... ΕΠΕ κατευθείαν από τους παραγωγούς και να εξάγει αυτή τα καπνά χωρίς οποιαδήποτε μεσολάβηση. Σε κάθε περίπτωση, ο ισχυρισμός ενέχει μέσα του και παραδοχή, ουσιαστικά, εικονικότητας των συμβάσεων. Τέλος, το ότι για τις υπό κρίση συναλλαγές είχαν εκδοθεί τιμολόγια, δελτία αποστολής, είχε πληρωθεί Φ.Π.Α. και η εταιρία ... είχε επανδρώσει ειδικό τμήμα και είχε συνάψει δάνεια με τράπεζες με ενέχυρο για τα συγκεκριμένα καπνά δεν αρκεί για να αποδειχθεί ότι υπήρχε πραγματική σύμβαση πώλησης, καθώς και στην περίπτωση τοκογλυφικού δανείου θα έπρεπε να γίνουν αυτές οι κινήσεις ακριβώς για να μεταμφιεστεί η φύση της σύμβασης ...." και 3) Η υπ' αριθ. 787/2014 αμετάκλητη απόφαση του Τριμελούς Πλημμελειοδικείου Καβάλας, που δίκασε ως εφετείο (βλ. και την 393/2016 απόφαση του ΑΠ που απέρριψε την αναίρεση κατ' αυτής), με την οποία η Ο. Κ. καταδικάσθηκε για άμεση συνέργεια σε έκδοση ακάλυπτης επιταγής (που αφορά την επιταγή των 8.076.000 ευρώ). Σύμφωνα με τις παραδοχές της ως άνω απόφασης (βλ. σελίδες 78 επ) "Κατά τα έτη 2002 έως 2005 η εταιρεία ... δεν διέθετε οικονομικά κεφάλαια για να συνεχίσει την εμπορική της δραστηριότητα και για το λόγο αυτό ζήτησε επανειλημμένα εξωτραπεζικό δανεισμό. Μετά από αλλεπάλληλες διαπραγματεύσεις η "... Α.Ε." και η εγκαλούσα ... συνήψαν στην Αθήνα κατά το χρονικό διάστημα από το έτος 2002 έως το έτος 2005 επτά συμβάσεις ... που είχαν ως αντικείμενο τη χορήγηση έντοκων δανείων από την εγκαλούσα προς την ... ΑΕ και προέβλεπαν την εξόφληση του κάθε δανείου εντός ολίγων μηνών από τη χορήγησή του με την πληρωμή τόσο του κεφαλαίου όσο και των συμφωνηθέντων τόκων που υπερέβαιναν το ανώτατο επιτρεπόμενο από το νόμο όριο. Για τη σύναψη και την εκτέλεση των ανωτέρω επτά έντοκων δανειακών συμβάσεων με την ... ΑΕ η εγκαλούσα απαίτησε, κατά το στάδιο των διαπραγματεύσεων, να συναφθούν ταυτόχρονα κατά το φαινόμενο συμβάσεις πώλησης καπνού και να εκδοθούν τα προβλεπόμενα φορολογικά στοιχεία με σκοπό να αποκρύψει την τοκογλυφική δραστηριότητα, να λάβει εγγυήσεις και αξιόχρεες εμπράγματες εξασφαλίσεις και να διασφαλίσει την εξόφληση των κεφαλαίων και των τοκογλυφικών τόκων των δανείων με νομιμοφανείς διαδικασίες. Για το λόγο αυτό συντάχθηκαν και υπογράφηκαν οι από 15-7-2002 ... έγγραφες συμβάσεις πώλησης καπνών κατά το φαινόμενο από την ... ΑΕ προς την εγκαλούσα και εκδόθηκαν σχετικά εικονικά φορολογικά στοιχεία (τιμολόγια και δελτία αποστολής) για την υποτιθέμενη εκτέλεση των εικονικών πωλήσεων που περιγράφονται σε αυτές. Στην πραγματικότητα, όμως, η "... Α.Ε." τα ανεπεξέργαστα καπνά ποικιλίας μπασμά εσοδειών 2001, 2002, 2003 και 2004 που αγόρασε από παραγωγούς της Μακεδονίας και της Θράκης τα διατήρησε στην κυριότητά της, τα επεξεργάστηκε για λογαριασμό της στις εγκαταστάσεις της στον ... και στη συνέχεια τα εξήγαγε η ίδια σε πελάτες της - αλλοδαπές εταιρίες του εξωτερικού, η δε εγκαλούσα, εκτός από τη σύναψη των ως άνω συμβάσεων δεν είχε καμία ενεργό ανάμειξη στη διαδικασία της επεξεργασίας και γενικά στην εμπορία των καπνών αυτών. Ταυτόχρονα, κατά το στάδιο των διαπραγματεύσεων για τη σύναψη του πρώτου δανείου, μετά από σχετική προτροπή της εγκαλούσας, συστάθηκε η "... ΕΠΕ" με μοναδική εταίρο και διαχειρίστρια την Β. Κ., θυγατέρα των μοναδικών μετόχων και νομίμων εκπροσώπων της "... Α.Ε.", που διέθετε αξιόλογη ακίνητη περιουσία, ελεύθερη από βάρη. Παράλληλα, το έτος 2005 εξέδωσε και πληρώθηκαν τα με αριθμούς .. και ...2005 τιμολόγια πώλησης καπνών, αξίας 696.192 ευρώ και 49.728 ευρώ, αντίστοιχα, προς την αλλοδαπή εταιρία "PHILIP MORRIS INTERNATIONAL MANAGEMENT SA" και τα με αριθμούς ..., ..., ., . και ./2005 τιμολόγια πώλησης καπνών, αξίας 303.798,60 ευρώ, 624.474,90 ευρώ, 180.028,80 ευρώ, 124.894,98 ευρώ και 499.579,92 ευρώ, αντίστοιχα προς την αλλοδαπή εταιρία "BRITISH AMERICAN TOBACCO". Εντούτοις, όμως, αποδείχθηκε ότι κατά τα έτη 2002 έως και 2006 η "...." δεν είχε καμία άλλη εμπορική δραστηριότητα., εκτός από τη σύναψη των επίδικων συμβάσεων αγοράς επεξεργασμένων καπνών από την εγκαλούσα, δεν διέθετε κτιριακές εγκαταστάσεις ούτε απασχολούσε κάποιο προσωπικό και η μοναδική μέτοχος και διαχειρίστριά της, Β. Κ., ήταν παντελώς αμέτοχη ως προς την λειτουργία και διαχείρισή της, αφού απουσίαζε για σπουδές το εξωτερικό. Όλες οι παραπάνω ενέργειες της ... έγιναν με πρωτοβουλία και επιμέλεια της βασικής μετόχου και νόμιμης εκπροσώπου της "... Α.Ε." Ο. Π., που τυγχάνει μητέρα της μοναδικής μετόχου και διαχειρίστριας της "....", Β. Κ., και η οποία κατέβαλε τα χρήματα που απαιτήθηκαν για τη διαδοχική αύξηση του μετοχικού κεφαλαίου της "....". Περαιτέρω, αποδείχθηκε ότι τα προαναφερόμενα τιμολόγια πώλησης καπνών προς τις εταιρείες "PHILIP MORRIS INTERNATIONAL MANAGEMENT S.A." και "BRITISH AMERICAN TOBACCO" αφορούσαν συμβόλαια παραγγελίας που είχαν συνάψει για το έτος 2005 οι συγκεκριμένες εταιρίες με την "... Α.Ε." στο πλαίσιο της πολυετούς συνεργασίας τους, τις παραγγελίες δε αυτές και την εξαγωγή των καπνών στο εξωτερικό εκτέλεσε στην πραγματικότητα η "... Α.Ε.", αλλά τα τιμολόγια πώλησης εκδόθηκαν από την "...." και πληρώθηκαν σε αυτήν, κατόπιν αποδοχής από τις αντισυμβαλλόμενες εταιρίες εξωτερικού σχετικού αιτήματος της "... Α.Ε." και συγκεκριμένα της νομίμου εκπροσώπου της, Ο. Π.. Οι καταβολές που πραγματοποίησε η "...." προς την εγκαλούσα κατά τα έτη 2002 έως 2005 έγιναν είτε με τραπεζικά εμβάσματα είτε με την έκδοση και πληρωμή τραπεζικών επιταγών που υπέγραφε, δυνάμει συμβολαιογραφικών πληρεξουσίων, η Ο. Π., ως πληρεξούσια της διαχειρίστριας της ..., Β. Κ., και με χρηματικά κεφάλαια που αποκόμιζε από τις εξαγωγές των επεξεργασμένων καπνών η "... Α.Ε." και στη συνέχεια διοχέτευε προς την "....", η οποία υφίστατο, για να εξυπηρετεί αποκλειστικά και μόνο τις ανάγκες της "... Α.Ε.".
Συνεπώς, οι από 15-7-2002, 26-5-2003, 22-12-2003, 27-4-2004, 8-6-2004, 19-5-2005 και 8-10-2005 συμβάσεις πώλησης καπνών από την "... Α.Ε." προς την εγκαλούσα έγιναν κατά το φαινόμενο και υπέκρυπταν μεταξύ τους συμβάσεις έντοκων δανείων με το περιεχόμενο που προαναφέρθηκε, από αυτές δε οι από 15-7-2002, 26-5-2003 και 22-12-2003 υποκρυπτόμενες δανειακές συμβάσεις εκτελέστηκαν ομαλά από τους συμβαλλόμενους, καθώς η εγκαλούσα κατέβαλε στην "... Α.Ε." τα κεφάλαια των δανείων και η "... Α.Ε." τα αποπλήρωσε, όπως είχαν συμφωνήσει, καταβάλλοντας τόσο το κεφάλαιο όσο και τους συμφωνηθέντες (νόμιμους και τοκογλυφικούς) τόκους. Δεν συνέβη το ίδιο, όμως, με τις από 27-4-2004, 8-6-2004, 19-5-2005 και 8-10-2005 υποκρυπτόμενες δανειακές συμβάσεις, καθώς η "... Α.Ε." αδυνατούσε να ανταπεξέλθει στην εξόφληση των έντοκων δανείων, καθώς και των τοκογλυφικών τόκων. Αντίστοιχα, έγγραφες συμβάσεις πώλησης καπνών από την εγκαλούσα προς την "...." έγιναν κατά το φαινόμενο μόνο, αφού, όπως προεκτέθηκε, η ως άνω ... δεν εξυπηρετούσε δικά της συμφέροντα, αλλά υφίστατο για να εξυπηρετεί αποκλειστικά και μόνο τα συμφέροντα της ..., γεγονός που αποδεικνύεται, μεταξύ άλλων, από την ταυτόχρονη υπογραφή των συμβάσεων πώλησης καπνών από την "... Α.Ε." προς την εγκαλούσα και από την εγκαλούσα προς την "....", στις οποίες συμβάλλονται ως εγγυήτρια η Β. Κ. και ως εκ τρίτου συμβαλλόμενη στη μεν πρώτη η μετέπειτα αγοράστρια "....", στη δε δεύτερη αρχική πωλήτρια "... Α.Ε." και μάλιστα σε δύο περιπτώσεις αμφότερες οι συμβάσεις αναφέρονται σε πώληση επεξεργασμένων καπνών που αποτυπώνει μία ασυνήθιστη εμπορική συναλλαγή ουσιαστικά μεταξύ δύο εταιριών ("... Α.Ε. και "....") που ανήκουν στα μέλη της ίδιας οικογένειας, η οποία δεν δικαιολογείται με επάρκεια από άλλο λόγο, παρά μόνο από την έλλειψη και αναζήτηση οικονομικών κεφαλαίων για την χρηματοδότηση της "... Α.Ε.", καθώς τα καπνά της τελευταίας εμφανίζονται να μεταβιβάζονται την ίδια ημέρα (ή μέσα το πολύ δύο ημέρες) από τη μία εταιρεία της οικογένειας Π. - Κ. στην άλλη με αυξημένο κόστος, με την εγκαλούσα να αποκομίζει σε ελάχιστο χρόνο σημαντικό κέρδος μόνο με την υπογραφή των συμβάσεων, χωρίς κανένα κίνδυνο και χωρίς καμία ανάμειξη στη εμπορία ή μεταποίηση των καπνών ...". Περαιτέρω, από τα ίδια ως άνω αποδεικτικά στοιχεία προέκυψε ότι λόγω της εικονικότητας των επίμαχων συμβάσεων και των ανακριβών φορολογικών στοιχείων επιβλήθηκαν στις εμπλεκόμενες εταιρείες πρόστιμα. Ειδικότερα: 1) Σε βάρος της εγκαλούσας ... ΑΕ επιβλήθηκαν πρόστιμα ύψους 38.000.000 ευρώ περίπου (βλ. αναλυτικά για τα επιβληθέντα πρόστιμα το υπ' αριθ. πρωτ. ...2015 έγγραφο της ΔΟΥ Καβάλας) και δεσμεύθηκε το 50% των λογαριασμών της, 2) σε βάρος της ... AE/... ΑΕ επιβλήθηκαν πρόστιμα ύψους 75.000.000 ευρώ και 3) σε βάρος της ... επιβλήθηκαν πρόστιμα ύψους 8.000.000 ευρώ (βλ. ιδίως την από 10-2-2017 έκθεση μερικού ελέγχου προσδιορισμού φόρου εισοδήματος, την από 10-2-2017 έκθεση μερικού ελέγχου προσδιορισμού φόρου προστιθέμενης αξίας, την από 10-2-2017 έκθεση μερικού ελέγχου προσδιορισμού τελών χαρτοσήμου & εισφοράς ΟΓΑ, με την οποία καταλογίσθηκαν σε βάρος της ... τέλη χαρτοσήμου για τις χρήσεις 2001 - 2006 επί των δανειακών συμβάσεων, την από 10-2-2017 έκθεση μερικού ελέγχου προσδιορισμού παρακρατούμενων φόρων Ν. 2238/94 και το από 31-1-2016 σημείωμα διαπιστώσεων ελέγχου βάσει του άρθρου 28 & 62 Ν. 4174/2013 καθώς και την κατάθεση του Π. Α.), γεγονός από το οποίο συνάγεται ότι ουδεμία ωφέλεια είχε η εγκαλούσα με την καταγγελία περί εικονικότητας των συμβάσεων ή έστω η ..., όπως αβασίμως ισχυρίζονται οι κατηγορούμενοι, αφού η "οφειλή" της ... ΑΕ από την επίμαχη επιταγή είναι 8.000.000 ευρώ και τα πρόστιμα και οι εν γένει συνέπειες στις ανωτέρω εταιρείες πολύ μεγαλύτερα. Επίσης, σύμφωνα με το υπ' αριθ. πρωτ. ΔΕΣΥΠ. ΥΠΟΔ. ...2016 έγγραφο του Οικονομικού Επιθεωρητή Ν. Π. της Υποδιεύθυνσης Εσωτερικών Υποθέσεων της Γενικής Γραμματείας Δημοσίων Εσόδων του Υπουργείου Οικονομικών: α) δεν υπάρχει θέμα ακύρωσης της με αριθμό ...2012 έκθεσης του ΠΕΚ Θεσσαλονίκης, όπως διατείνονται οι κατηγορούμενοι, οι οποίοι έχουν προσφύγει στα διοικητικά δικαστήρια τόσο κατά της ως άνω έκθεσης όσο και κατά των αποφάσεων επιβολής προστίμου ΚΒΣ του ΠΕΚ Θεσσαλονίκης, χωρίς μέχρι σήμερα να έχει ολοκληρωθεί η δικαστική διαδικασία, λόγω των συνεχών αναβολών της υπόθεσης και κατά των αποφάσεων της Επιτροπής του άρθρου 70Α του Ν. 2238/1994 και β) κατά την άποψη του ως άνω οικονομικού επιθεωρητή, δεν ολοκληρώθηκε ο έλεγχος στη ... λόγω των προσκομμάτων που έθετε σε όλες ανεξαιρέτως τις φορολογικές αρχές η ελεγχόμενη επιχείρηση (...), στη γραφειοκρατία που επικρατεί μεταξύ των Υπηρεσιών του Υπουργείου Οικονομικών αλλά και στο μεγάλο όγκο των στοιχείων που πρέπει να ελεγχθούν. Επίσης, ενόψει των ανωτέρω αποδειχθέντων, αβάσιμος είναι και ο ισχυρισμός των κατηγορουμένων ότι στόχος της εγκαλούσας με την "αυτοκαταγγελία" της ήταν να δημιουργηθεί μία εταιρεία, η ..., η οποία δεν είναι κατάχρεη, λαμβανομένου υπόψη και του γεγονότος ότι η μήνυση για την παρούσα υπόθεση κατατέθηκε το έτος 2007, ήτοι προηγήθηκε της καταγγελίας, που έλαβε χώρα το έτος 2009. Περαιτέρω, αποδείχθηκε ότι η εταιρεία ... προέβη σε καταγγελία σε βάρος των εφοριακών υπαλλήλων Β. Γ., Π. Β. και Π. Β. σε σχέση με το χειρισμό εκ μέρους τους του φορολογικού ελέγχου της επιχείρησης ..., μετά δε τη διενέργεια προκαταρκτικής εξέτασης συντάχθηκε το υπ' αριθ. πρωτ. Δ.ΕΣ.ΥΠ.Α. ...2017 πόρισμα της οικονομικής επιθεωρήτριας Α. Δ. της ΑΑΔΕ, σύμφωνα με το οποίο δεν διαπιστώθηκε διάπραξη πειθαρχικού παραπτώματος σε βάρος των ανωτέρω υπαλλήλων. Προσέτι στην από 7-7-2015 έκθεση πραγματογνωμοσύνης της εφοριακού Σ. Β., η οποία συντάχθηκε σε εκτέλεση της με αριθμό 30ΞΑ/14-5-2015 πράξης της Πταισματοδίκου Θεσσαλονίκης δυνάμει παραγγελίας της Εισαγγελέως Πρωτοδικών Καβάλας για τη διερεύνηση καταγγελίας που είχαν υποβάλλει οι κατηγορούμενοι για τα απαλλακτικά ΦΠΑ που είχε εκδώσει η ..., εφόσον ήθελε κριθεί ότι είναι εικονικές οι συναλλαγές, αναγράφεται ότι "οι παραπάνω πράξεις ως αποτέλεσμα είχαν τη μη επιβάρυνση το Δημοσίου για τον λόγο ότι η υποχρέωση της απόδοσης Φ.Π.Α. από τον προμηθευτή καθώς επίσης και η θεμελίωση δικαιώματος επιστροφής του παραπάνω Φ.Π.Α. της ελεγχόμενης ήταν η 20.1.2006". Κατ' ακολουθία των ανωτέρω, εφόσον οι σχετικές δικαιοπραξίες μεταξύ των κατηγορουμένων και της εγκαλούσας ήταν συμβάσεις δανείου, τα περιουσιακά ωφελήματα που συνομολογήθηκαν υπερέβαιναν, όπως προαναφέρθηκε, το κατά νόμο θεμιτό ποσοστό του τόκου, με αποτέλεσμα από την 15-7-2002, ημερομηνία συνομολόγησης της πρώτης σύμβασης έως και την 28-2-2005, ημερομηνία που συμφωνήθηκε η εξόφληση του πέμπτου δανείου, οι δύο πρώτοι κατηγορούμενοι, με τις προαναφερθείσες ιδιότητές τους, συνομολόγησαν και πήραν για λογαριασμό της εταιρείας "... AE/... ΑΕ", με τις παραπάνω εικονικές συμβάσεις αγοραπωλησίας και στην πραγματικότητα συμβάσεις δανείων, παράνομα περιουσιακά ωφελήματα που υπερβαίνουν το κατά νόμο θεμιτό ποσοστό του τόκου και ανέρχονται στο συνολικό ποσόν των 1.728.391,61 ευρώ (233.031,63 + 303.726,03 + 171.723,92 + 531.848,37 + 488.061,76), ενώ το κατά νόμο θεμιτό ποσοστό του τόκου που θα έπρεπε να καταβληθεί από την εγκαλούσα ανέρχεται συνολικά στο ποσόν των 543.002 ευρώ (62.816,47 + 96.273,97 + 28.416,69 + 268.556,63 + 86.938,24). Αποδείχθηκε δε ότι οι δύο πρώτοι κατηγορούμενοι (Κ. Τ. και Α. Μ.) επιχειρούν κατ' επάγγελμα τοκογλυφικές πράξεις καθόσον από την επανειλημμένη τέλεση του εγκλήματος αλλά και από την υποδομή και τα ιδιαίτερα τεχνάσματα που είχαν επινοήσει (όπως αυτά αναλυτικά αναφέρθηκαν ανωτέρω με σκοπό τη νομιμοφάνεια των επίδικων συμβάσεων) και διαμορφώσει με πρόθεση επανειλημμένης τέλεσης της πράξης και δη στα πλαίσια της λειτουργίας νομικού προσώπου και μάλιστα ανώνυμης εταιρείας, προς το σκοπό συγκάλυψης του εγκλήματος και διασφάλισης του παράνομου οφέλους σε συνδυασμό με το μέγεθος των συναλλαγών αλλά και τη μεθοδευμένη δράση τους, ώστε να οδηγήσουν σε ασφυκτική κατάσταση την εγκαλούσα εταιρεία για να μη δύναται αυτή να απευθυνθεί οπουδήποτε αλλού για χρηματοδότησή της, προκύπτει σαφώς σκοπός τους για πορισμό εισοδήματος. Η υποδομή αυτή μαρτυρείται ιδίως από τις επανειλημμένες πράξεις τους, από τη μεθοδικότητα με την οποία έδρασαν και το οργανωμένο σχέδιο με εκμετάλλευση και της οικονομικής τους δύναμης αλλά και του γεγονότος ότι η παραπάνω εταιρεία ήταν συνδεδεμένη στον Όμιλο ..., με σαφή προσανατολισμό του σχεδίου τους στον πορισμό εισοδήματος με επανάληψη των πράξεών τους. Περαιτέρω, από τα ίδια ως άνω αποδεικτικά στοιχεία προέκυψε ότι οι δύο πρώτοι κατηγορούμενοι (Κ. Τ. και Α. Μ.) από κοινού, κατόπιν συναπόφασης και με κοινό δόλο, με περισσότερες από μία πράξεις που συνιστούν εξακολούθηση του ίδιου εγκλήματος της νομιμοποίησης εσόδων από εγκληματική δραστηριότητα, με πρόθεση κατείχαν και χρησιμοποίησαν περιουσία, εν γνώσει κατά το χρόνο κτήσης, του γεγονότος ότι η περιουσία αυτή προέρχεται από εγκληματικές δραστηριότητες, στη συνέχεια δε απέκρυψαν και συγκάλυψαν την αλήθεια όσον αφορά τη φύση, προέλευση, διάθεση και διακίνηση της ως άνω περιουσίας εν γνώσει του γεγονότος ότι η περιουσία αυτή προέρχεται από εγκληματική δραστηριότητα, η τέλεση δε της πράξης τους αυτής εντασσόταν στο συνολικό σχεδιασμό της δράσης τους, ασκούν δε τέτοιες πράξεις κατ' επάγγελμα. Ειδικότερα, αποδείχθηκε ότι στον ανωτέρω τόπο και χρόνο, οι κατηγορούμενοι από κοινού και με συνολικό σχεδιασμό δράσης, με την ιδιότητά τους, ο εξ αυτών Κ. Τ., του νομίμου εκπροσώπου, Προέδρου του Διοικητικού Συμβουλίου (ΔΣ) και Διευθύνοντος Συμβούλου της εδρεύουσας στην Αθήνα (...) ανώνυμης εταιρείας με την επωνυμία "... ... ΕΤΑΙΡΕΙΑ", με το διακριτικό τίτλο "... ΑΕ" και στη συνέχεια, κατόπιν αλλαγής της επωνυμίας της, με την από 10-5-2004 απόφαση της Γενικής Συνέλευσης αυτής, δημοσιευθείσας στο με αριθμό ...2004 ΦΕΚ, της ανώνυμης εταιρείας με την επωνυμία "... ΕΤΑΙΡΕΙΑ" με το διακριτικό τίτλο "... ΑΕ" και ο Α. Μ. με την ιδιότητα του Γενικού Διευθυντή, Αντιπροέδρου του ΔΣ και ειδικού εκπροσώπου της ως άνω εταιρείας, με περισσότερες εξακολουθητικές πράξεις με πρόθεση απέκτησαν, κατείχαν και χρησιμοποίησαν για λογαριασμό της ανωτέρω εταιρείας "... ΑΕ/... ΑΕ", με τις παραπάνω ιδιότητες τους, περιουσία συνολικού ποσού 1.728.391 ευρώ, εν γνώσει τους, κατά το χρόνο κτήσης, του γεγονότος ότι η περιουσία αυτή προέρχεται από την εγκληματική δραστηριότητα της κατ' επάγγελμα τοκογλυφίας, όπως η πράξη αυτή περιγράφηκε αναλυτικά ανωτέρω, στη συνέχεια δε με πρόθεση απέκρυψαν και συγκάλυψαν την αλήθεια του γεγονότος ότι η περιουσία αυτή προέρχεται από την εγκληματική δραστηριότητα της κατ' επάγγελμα τοκογλυφίας, το οποίο καλώς εγνώριζαν, καταγράφοντας τοκογλυφικά ωφελήματα στα εμπορικά βιβλία της εταιρείας και δηλώνοντας στην εφορία και στις λοιπές αρμόδιες υπηρεσίες του Δημοσίου (ΔΟΥ κλπ) ότι προέρχεται από εμπορική δραστηριότητα, η τέλεση δε της πράξης τους αυτής εντασσόταν στο συνολικό σχεδιασμό δράσης τους, καθόσον ταυτόχρονα και άρρηκτα συνδεδεμένα με την τέλεση του βασικού εγκλήματος της κατ' επάγγελμα τοκογλυφίας είχαν οργανώσει και εντάξει σε ένα γενικότερο εγκληματικό σχεδιασμό και την τέλεση του εγκλήματος της νομιμοποίησης των εσόδων που θα προέρχονταν από την εν λόγω εγκληματική δραστηριότητα, ασκούν δε τέτοιου είδους πράξεις κατ' επάγγελμα, καθόσον από την επανειλημμένη τέλεση του εγκλήματος αλλά και από την υποδομή που είχαν διαμορφώσει με πρόθεση επανειλημμένης τέλεσης της πράξης και δη στα πλαίσια λειτουργίας νομικού προσώπου και μάλιστα ανώνυμης εταιρείας, προς το σκοπό συγκάλυψης του εγκλήματος και διασφάλισης του παράνομου οφέλους σε συνδυασμό με το μέγεθος της περιουσίας που νομιμοποιήθηκε και τη μεθοδευμένη δράση τους, προκύπτει σκοπός τους για πορισμό εισοδήματος. Επομένως, πρέπει οι δύο πρώτοι κατηγορούμενοι να κηρυχθούν ένοχοι της πράξης της νομιμοποίησης εσόδων από εγκληματική δραστηριότητα από κοινού κατ' εξακολούθηση και κατ' επάγγελμα. Περαιτέρω, από τα ίδια ως άνω αποδεικτικά στοιχεία προέκυψε, όπως εκτέθηκε και ανωτέρω, ότι ο τέταρτος κατηγορούμενος καθ' όλη τη διάρκεια της τοκογλυφικής χρηματοδότησής της από τους δύο πρώτους κατηγορούμενους και κατά την εκτέλεση του τοκογλυφικού δανεισμού από τους ανωτέρω προς αυτήν παρείχε στους συγκατηγορουμένους του άμεση συνδρομή, αφού όταν η νόμιμη εκπρόσωπος της ... ΑΕ τον προσέγγισε κατά μήνα Μάρτιο 2001 προκειμένου να μεσολαβήσει, με την επιρροή που μπορούσε να ασκήσει τότε λόγω της ιδιότητάς του ως ..., για να χρηματοδοτηθεί η εγκαλούσα από την ATE ΑΕ ή οποιαδήποτε άλλη τράπεζα, καθόσον αυτή αντιμετώπιζε πρόβλημα ρευστότητας, μετά από σχετικές άκαρπες προσπάθειές του προς τούτο, την έφερε σε επαφή με την εταιρεία "... ΑΕ/... ΑΕ" προκειμένου να λάβει δάνειο έναντι περιουσιακών ωφελημάτων που υπερέβαιναν το κατά νόμο θεμιτό ποσοστό του τόκου και αφού από κοινού με τους συγκατηγορουμένους του Κ. Τ. και Α. Μ. επινόησαν την ιδέα των εικονικών συμβάσεων αγοραπωλησίας καπνών, προκειμένου να καλυφθεί η τοκογλυφική δραστηριότητα, μετείχε στις διαπραγματεύσεις για τη διαμόρφωση των κεκαλυμμένων συμβάσεων αγοραπωλησίας και συγκεκριμένα για τους ειδικότερους όρους των δανείων, το ύψος αυτών, τις εμπράγματες εξασφαλίσεις τους, το χρόνο επιστροφής τους και παρίστατο κατά τη σύναψη αυτών, έτσι ώστε χωρίς τις παραπάνω ενέργειές του αλλά και τις εν γένει γνώσεις του και εμπειρία του αναφορικά με την επιχειρηματικότητα λόγω της ιδιότητάς του ως Υφυπουργού Οικονομίας δεν θα καθίστατο δυνατή η συνομολόγηση των τοκογλυφικών ωφελημάτων (άρθρο 46 § 1 εδάφιο β' του ΠΚ), απαιτώντας μάλιστα και εισπράττοντας από την εγκαλούσα ως αμοιβή του για τις ανωτέρω υπηρεσίες διαμεσολάβησής του διάφορα ποσά, συνολικού ύψους 906.900 ευρώ, τα οποία η νόμιμη εκπρόσωπος της εγκαλούσας εταιρείας άλλοτε του τα κατέβαλε πριν τη σύναψη της εκάστοτε σύμβασης δανείου και άλλοτε κατά την εξέλιξη της συνεργασίας τους, όταν αυτή ανεύρισκε το ποσόν που κατά τα συμφωνηθέντα όφειλε να του καταβάλει για τις υπηρεσίες του διαμεσολάβησης. Για το ανωτέρω καταβληθέν ποσόν υφίστανται παραστατικά ως εξής: Τα από 16-4-2003, 26-6-2003, 23-6-2004 γραμμάτια είσπραξης της ΕΜΠΟΡΙΚΗΣ ΤΡΑΠΕΖΑΣ ΑΕ, ποσού 50.000, 44.100 και 70.000 ευρώ αντίστοιχα, στο με αριθμό ... λογαριασμό της τότε συζύγου του τέταρτου κατηγορουμένου, Ι. Α., Ν. Κ., το από 23-6-2004 γραμμάτιο είσπραξης της ΕΘΝΙΚΗΣ ΤΡΑΠΕΖΑΣ ΤΗΣ ΕΛΛΑΔΟΣ ΑΕ, ποσού 60.000 ευρώ, στον υπ' αριθ. ... κοινό λογαριασμό του Ι. Α. και της τότε συζύγου του, Ν. Κ., το από 23-6-2004 γραμμάτιο είσπραξης της Τράπεζας EUROBANK, ποσού 70.000 ευρώ στο λογαριασμό της Ν. Κ., τα από 10-1-2005, 18-4-2005 και 25-11-2005 δελτία κατάθεσης της Τράπεζας EUROBANK, ποσού 12.800, 50.000 και 25.000 ευρώ αντίστοιχα, το από 12-4-2005 αντίγραφο κατάθεσης της Τράπεζας EUROBANK μιας επιταγής με δικαιούχο Ν. Κ. και αιτιολογία ... ΑΕ για δικηγ., ποσού 50.000 ευρώ, η από 13-6-2005 απόδειξη πληρωμής 130.000 ευρώ από Ε. Π. προς τον Ι. Α., η από Οκτώβριο του 2005 χειρόγραφη απόδειξη I. Α. περί λήψης του ποσού των 50 000 ευρώ για απόδοση, η από 25-11-2005 απόδειξη κατάθεσης επιταγής στην Τράπεζα CITIBANK στον υπ' αριθ. ... λογαριασμό του Ι. Α. στην ανωτέρω τράπεζα, ποσού 25.000 ευρώ, το από 25-11-2005 αντίγραφο κατάθεσης EUROBANK μιας επιταγής στον υπ' αριθ. ... λογαριασμό της Ν. Κ., ποσού 50.000 ευρώ, χωρίς αιτιολογία, μία επιταγή της Λαϊκής Τράπεζας με αριθμό ... - 8, ποσού 100.000 ευρώ, εκδόσεως την 28-12-2005, σε διαταγή ΕΠΕ, φέρουσα οπισθογραφήσεις αυτής και του Ι. Α., η από 29-12-2005 χειρόγραφη απόδειξη I. Α. περί λήψης του ποσού των 100.000 ευρώ, για "δήθεν απόδοση", η από 1-3-2006 απόδειξη είσπραξης I. Α. περί λήψης ποσού 20.000 ευρώ από την ΕΠΕ δια οπισθογραφήσεως της με αριθμό ... - 8 επιταγής, εκδόσεως την 28-2-2006, και συνολικά υφίστανται παραστατικά για το ποσόν των 906.900 ευρώ. Ο κατηγορούμενος, απολογούμενος ενώπιον του παρόντος Δικαστηρίου, προκειμένου να δικαιολογήσει το χρηματικό ποσόν που έλαβε από την εγκαλούσα, ισχυρίσθηκε, όπως και στην ανάκριση, ότι έλαβε ως άτοκο δάνειο το ποσόν των 656.900 ευρώ περίπου, με παροχή εκ μέρους του ισόβιου δικαιώματος οίκησης της Ο. Π. και του συζύγου της στην κατοικία του, όταν θα επισκέπτονται την Αθήνα, το οποίο (δάνειο) είχε συμφωνηθεί να το εξοφλήσει από το έτος 2007 και εφεξής και περαιτέρω ότι είχε συμφωνηθεί μεταξύ τους από το έτος 2006 να αμείβεται μηνιαίως για τις δικηγορικές υπηρεσίες που θα προσέφερε στην εγκαλούσα με το ποσόν των 7.000 ευρώ άλλως να συμψηφίζει το ανωτέρω ποσόν με το οφειλόμενο προς αυτήν δάνειο. Πλην όμως, οι ως άνω ισχυρισμοί του δεν ενισχύονται από κανένα αποδεικτικό μέσο καθώς δεν αποδείχθηκε η από μέρους του παροχή δικηγορικών υπηρεσιών στην εγκαλούσα είτε με τη μορφή παροχής νομικών συμβουλών είτε με την εκπροσώπησή της ενώπιον οποιουδήποτε Δικαστηρίου. Στο σημείο αυτό πρέπει να αναφερθεί ότι όταν η Ο. Κ. αποφάσισε να μην αποπληρώσει την επιταγή των 8.076.000 ευρώ, ο τέταρτος κατηγορούμενος, αν και, όπως ισχυρίζεται, ήταν νομικός της παραστάτης, στα πλαίσια της αστικής διαφοράς μεταξύ της εγκαλούσας και της "... ΑΕ/... ΑΕ", προέβη σε σύνταξη ένορκης βεβαίωσης υπέρ των αντιδίκων της εγκαλούσας (βλ. τη με αριθμό ...2007 ένορκη βεβαίωσή του) καταθέτοντας σε βάρος της ότι επρόκειτο για πραγματικές συμβάσεις αγοραπωλησίας. Επίσης, δεν συνάδει με την ιδιότητά του ως νομικού συμβούλου της εγκαλούσας το γεγονός ότι ο ως άνω κατηγορούμενος με το από 14-7-2006 ηλεκτρονικό του μήνυμα με τίτλο "Υπόθεση Ο. Π." προς τους Κ. Υ. και Α. Μ., κοινοποιούμενο και στην εγκαλούσα προτείνει για την αναβολή σφράγισης της επιταγής μέχρι την 30-10-2006 ενέργειες εξαιρετικά επαχθείς για την εγκαλούσα, ήτοι την υπογραφή προσυμφώνου μεταβίβασης όλων των προσημειωμένων ακινήτων στην ... ΑΕ, με δικαίωμα οριστικής μεταβίβασης με αυτοσύμβαση, σε αξία που προσέφερε εκτιμητική εταιρεία της επιλογής της ... ΑΕ (με την από 30-6-2006 εκτιμητική έκθεση) και την προσημείωση υποθήκης στην οικογενειακή κατοικία Γ. Κ. (βλ. προς επίρρωση των ανωτέρω και το από 13-4-2006 τηλεομοιοτυπικό μήνυμα "ΑΠΟ ΔΙΚ. ΓΡΑΦΕΙΟ I. Α., "κεφάλαιο προς εμπορία: 17.500.000 ευρώ", με το οποίο προτείνει στην εγκαλούσα νέα συνεργασία για δανειοδότησή της). Εξάλλου, ενώ ο ως άνω κατηγορούμενος μέχρι σήμερα δεν έχει καταβάλει στην εγκαλούσα κάποιο ποσόν έναντι του δανείου που, όπως ισχυρίζεται, έχει λάβει από αυτή, δεν κρίνεται πειστικός ο ισχυρισμός του ότι δεν προέβη σε καμία καταβολή προκειμένου να μη θεωρηθεί εκ μέρους του συνομολόγηση του ποσοστού 10%. Προσέτι ο ως άνω κατηγορούμενος ισχυρίζεται ότι η από 13-6-2005 χειρόγραφη απόδειξη ποσού 130.000 ευρώ, η από Οκτωβρίου 2005 χειρόγραφη απόδειξη ποσού 50.000 ευρώ και η από 29-12-2005 χειρόγραφη απόδειξη ποσού 100.000 ευρώ, είναι ανακεφαλαιωτικές αποδείξεις των προηγούμενων καταβολών του δανείου, τις οποίες υπέγραψε κατά παράκληση της Ο. Κ.. Πλην όμως, ο ισχυρισμός του αυτός δεν αποδεικνύεται βάσιμος, καθώς στις ως άνω αποδείξεις ουδεμία αναφορά γίνεται περί ανακεφαλαίωσης προηγηθεισών καταβολών. Τέλος, θα πρέπει να σημειωθεί ότι ο ως άνω κατηγορούμενος, όπως αποδείχθηκε, με τις με αριθμούς ...2003 και ...2004 συμβάσεις τοκοχρεωλυτικού δανείου δανειοδοτήθηκε από την Τράπεζα HSBC BANK PLC με τα ποσά των 200.000 ευρώ και 120.000 ευρώ, για την ανέγερση του ακινήτου του, οι οποίες (συμβάσεις) ήδη έχουν καταγγελθεί (βλ. απολογία του ίδιου), λόγω μη αποπληρωμής των δανείων. Παρόλα αυτά, αν και όφειλε κατά τους ισχυρισμούς του, τα ανωτέρω ποσά στην εγκαλούσα εταιρεία και στις προαναφερθείσες τράπεζες, το 2008 κατέβαλε το ποσόν των 90.000 ευρώ για να συμμετάσχει σε εμπορική εταιρεία με την επωνυμία "... ΕΤΑΙΡΕΙΑ ΠΕΡΙΟΡΙΣΜΕΝΗΣ ΕΥΘΥΝΗΣ" με αντικείμενα την εισαγωγή, διακίνηση ... εμπορία γαλακτοκομικών προϊόντων ..., τη δημιουργία πάσης φύσεως επιχειρήσεων καφετέριας, ζαχαροπλαστείου ... μπαρ, χορευτικών κέντρων, την παρασκευή φαγητών - γλυκισμάτων κλπ, την εισαγωγή και εμπορία κοσμημάτων χρυσού, αργύρου και λοιπών ευγενών μετάλλων ..., την προμήθεια καταστημάτων, πλοίων, νοσοκομείων ... κλπ (βλ. την με αριθμό ...2008 τροποποίηση καταστατικού εταιρείας περιορισμένης ευθύνης - αύξηση κεφαλαίου του συμβολαιογράφου Αθηνών Μ. Γ. και το από 20-4-2011 ιδιωτικό συμφωνητικό πώλησης εταιρικών μεριδίων), ήτοι αντικείμενα τα οποία ουδεμία σχέση έχουν με το επάγγελμα του δικηγόρου, το οποίο αυτός εξασκεί. Ενόψει όλων των ανωτέρω αποδείχθηκε ότι ο εν λόγω κατηγορούμενος με περισσότερες εξακολουθητικές πράξεις με πρόθεση απέκτησε, κατείχε και χρησιμοποίησε περιουσία συνολικού ποσού 906.900 ευρώ, εν γνώσει του κατά το χρόνο της κτήσης του γεγονότος ότι η περιουσία αυτή προέρχεται από την άμεση συνδρομή που παρείχε στην εγκληματική δραστηριότητα της κατ' επάγγελμα τοκογλυφίας, από κοινού, κατ' εξακολούθηση, που τελέστηκε από τους συγκατηγορουμένους του Κ. Τ. και Α. Μ. για λογαριασμό της εδρεύουσας στην Αθήνα (...) ανώνυμης εταιρείας με την επωνυμία "... ... ΕΤΑΙΡΕΙΑ" με το διακριτικό τίτλο "... ΑΕ" και στη συνέχεια, κατόπιν αλλαγής της επωνυμίας της, της ανώνυμης εταιρείας με την επωνυμία "... ΕΤΑΙΡΕΙΑ" με το διακριτικό τίτλο "... ΑΕ", σε βάρος της ανώνυμης εταιρείας με την επωνυμία "... ΑΕ", στη συνέχεια δε με πρόθεση απέκρυψε και συγκάλυψε την αλήθεια του γεγονότος ότι η περιουσία αυτή προέρχεται από την άμεση συνδρομή που παρείχε στην εγκληματική δραστηριότητα της κατ' επάγγελμα τοκογλυφίας και αποτελούσε αμοιβή του για την επιτυχή διαμεσολάβηση στην κατάρτιση των σχετικών συμβάσεων, το οποίο καλώς εγνώριζε, χρησιμοποιώντας αυτή την περιουσία για την αγορά οικοπέδου επί της οδού ..., στη ... και την οικοδόμηση διώροφης πολυτελούς οικίας σ' αυτό και ενσωματώνοντάς το σε τραπεζικούς λογαριασμούς δικούς του και της τότε συζύγου του Ν. Κ. και συγκεκριμένα ως εξής: 1) Κατάθεση την 16-4-2003 από την εγκαλούσα ανώνυμη εταιρεία με την επωνυμία "... ΑΕ", ποσού 50.000 ευρώ, στον με αριθμ. ... λογαριασμό της ΕΜΠΟΡΙΚΗΣ ΤΡΑΠΕΖΑΣ με δικαιούχο τη σύζυγό του Ν. Κ., 2) κατάθεση την 26-6-2003 από την εγκαλούσα ποσού 44.100 ευρώ στον με αριθμ. ... λογαριασμό της ΕΜΠΟΡΙΚΗΣ ΤΡΑΠΕΖΑΣ με δικαιούχο τη σύζυγό του Ν. Κ., 3) κατάθεση την 23-6-2004 από την εγκαλούσα ποσού 70.000 ευρώ στον με αριθμ. ... λογαριασμό της ΕΜΠΟΡΙΚΗΣ ΤΡΑΠΕΖΑΣ με δικαιούχο τη σύζυγό του Ν. Κ., 4) κατάθεση την 23-6-2004 από την εγκαλούσα ποσού 60.000 ευρώ στον με αριθμ. ... κοινό λογαριασμό της ΕΘΝΙΚΗΣ ΤΡΑΠΕΖΑΣ με συνδικαιούχο τη σύζυγό του Ν. Κ., 5) κατάθεση την 23-6-2004 από την εγκαλούσα ποσού 70.000 ευρώ στον με αριθμ. ... λογαριασμό της EUROBANK με δικαιούχο τη σύζυγό του Ν. Κ., 6) κατάθεση την 10-1-2005 από την εγκαλούσα ποσού 12.800 ευρώ στον με αριθμ. ... λογαριασμό της EUROBANK με δικαιούχο τη σύζυγό του Ν. Κ., 7) κατάθεση την 12-4-2005 από την εγκαλούσα επιταγής ποσού 50.000 ευρώ στον με αριθμ. ... λογαριασμό της EUROBANK με δικαιούχο τη σύζυγό του Ν. Κ., 8) κατάθεση την 18-4-2005 από την εγκαλούσα ποσού 50.000 ευρώ στον με αριθμ. ... λογαριασμό της EUROBANK με δικαιούχο τη σύζυγό του Ν. Κ., 9) καταβολή την 13-6-2005 στον κατηγορούμενο από την εγκαλούσα ποσού 130.000 ευρώ σε μετρητά χρήματα, 10) καταβολή τον 10ο μήνα του 2005 στον κατηγορούμενο από την εγκαλούσα ποσού 50.000 ευρώ σε μετρητά χρήματα, 11) κατάθεση την 25-11-2005 από την εγκαλούσα ποσού 25.000 ευρώ στον με αριθμ. ... κοινό λογαριασμό της ΕΘΝΙΚΗΣ ΤΡΑΠΕΖΑΣ με συνδικαιούχο τη σύζυγό του Ν. Κ., 12) κατάθεση την 25-11-2005 από την εγκαλούσα ποσού 25.000 ευρώ στον με αριθμ. ... λογαριασμό της ΤΡΑΠΕΖΑΣ CITIBANK, 13) κατάθεση την 25-11-2005 από την εγκαλούσα επιταγής ποσού 50.000 ευρώ στον με αριθμ. ... λογαριασμό της EUROBANK με δικαιούχο τη σύζυγό του Ν. Κ., 14) με αριθμ. ... - 8 από 28-12-2005 τραπεζική επιταγή της Λαϊκής Τράπεζας ποσού 100.000 ευρώ που εισπράχθηκε από τον κατηγορούμενο, 15) καταβολή την 29-12-2005 στον κατηγορούμενο από την εγκαλούσα ποσού 100.000 ευρώ σε μετρητά χρήματα και 16) με αριθμ. ... - 8 από 28-2-2006 τραπεζική επιταγή της Λαϊκής Τράπεζας ποσού 20.000 ευρώ που εισπράχθηκε από τον κατηγορούμενο. Ασκεί δε τέτοιου είδους πράξεις κατ' επάγγελμα, καθόσον από την επανειλημμένη τέλεσή τους προκύπτει σκοπός του για πορισμό εισοδήματος, επιπρόσθετα δε αυτός ενήργησε και στο πλαίσιο ενός συνολικού σχεδιασμού από κοινού με τους συγκατηγορουμένους του ενόψει του ότι όπως προέκυψε είχε ταυτόχρονα και άρρηκτα συνδεδεμένα προσχεδιάσει και εντάξει σε έναν γενικότερο εγκληματικό σχεδιασμό τη συμμετοχή του και την άμεση συνδρομή του στο βασικό έγκλημα της τοκογλυφίας των δύο πρώτων κατηγορουμένων και στη μετέπειτα από μέρους του νομιμοποίηση εσόδων προερχομένων από εγκληματική δραστηριότητα. Κατόπιν αυτών, ο κατηγορούμενος πρέπει να κηρυχθεί ένοχος της πράξης της κατ' επάγγελμα νομιμοποίησης εσόδων από εγκληματική δραστηριότητα, για την οποία αυτός κατηγορείται ...". Στη συνέχεια, το παραπάνω δικαστήριο της ουσίας (Πενταμελές Εφετείο Κακουργημάτων Αθηνών), κατά την γνώμη της πλειοψηφίας των μελών της σύνθεσής του, συγκεκριμένα δε των Εφετών Στυλιανής Μπλέτα, Ελένης - Παναγιώτας Λεβεντέλη, Αργυρώς Κανελλοπούλου και Ελένης Τραγουδάρα, με βάση τις προαναφερθείσες παραδοχές, κήρυξε ενόχους τους αναιρεσείοντες - κατηγορουμένους, ειδικότερα δε κήρυξε ενόχους τους πρώτο, Κ. Τ. του Α., και δεύτερο, Α. Μ. του Ι., αναιρεσείοντες - κατηγορουμένους, για την αξιόποινη πράξη της νομιμοποίησης εσόδων από εγκληματική δραστηριότητα, από κοινού, κατ' επάγγελμα, κατ' εξακολούθηση, συγκεκριμένα δε, κατά πιστή μεταφορά, κήρυξε αυτούς ενόχους: "(...) της πράξεως της νομιμοποίησης εσόδων από εγκληματική δραστηριότητα, η οποία διαπράχθηκε στην Αθήνα (...) από 15-7-2002 έως την 8-6-2004 (...). Από κοινού, κατόπιν συναπόφασης και με κοινό δόλο, με περισσότερες από μία πράξεις που συνιστούν εξακολούθηση του ίδιου εγκλήματος της νομιμοποίησης εσόδων από εγκληματική δραστηριότητα, με πρόθεση απέκτησαν, κατείχαν και χρησιμοποίησαν περιουσία, εν γνώσει κατά το χρόνο της κτήσης του γεγονότος ότι η περιουσία προέρχεται από εγκληματικές δραστηριότητες, στη συνέχεια δε απέκρυψαν και συγκάλυψαν την αλήθεια όσον αφορά τη φύση, προέλευση, διάθεση και διακίνηση περιουσίας εν γνώσει του γεγονότος ότι η περιουσία αυτή προέρχεται από εγκληματική δραστηριότητα, η τέλεση δε της πράξης τους αυτής εντασσόταν στο συνολικό σχεδιασμό δράσης τους, ασκούν δε τέτοιου είδους πράξεις κατ' επάγγελμα και ειδικότερα, στον ανωτέρω τόπο και χρόνο, από κοινού και με συνολικό σχεδιασμό δράσης, με την ιδιότητά τους, ο εξ αυτών Κ. Τ., του νομίμου εκπροσώπου, Προέδρου του Διοικητικού Συμβουλίου (ΔΣ) και Διευθύνοντος Συμβούλου της εδρεύουσας στην Αθήνα (...) ανώνυμης εταιρείας με την επωνυμία "... ... ΕΤΑΙΡΕΙΑ" με το διακριτικό τίτλο "... ΑΕ" και στη συνέχεια, κατόπιν αλλαγής της επωνυμίας της, με την από 10-5-2004 απόφαση της Γενικής Συνέλευσης αυτής, δημοσιευθείσας στο με αριθμ. ...2004 ΦΕΚ, της ανώνυμης εταιρείας με την επωνυμία "... ΕΤΑΙΡΕΙΑ" με το διακριτικό τίτλο "... ΑΕ", ο εξ αυτών Α. Μ., με την ιδιότητά του του Γενικού Διευθυντή, Αντιπροέδρου του ΔΣ και ειδικού εκπροσώπου της εταιρείας, με περισσότερες εξακολουθητικές πράξεις με πρόθεση απέκτησαν, κατείχαν και χρησιμοποίησαν για λογαριασμό της ανωτέρω εταιρείας "... AE"/"... ΑΕ", με τις παραπάνω ιδιότητές τους, περιουσία συνολικού ποσού 1.728.391 ευρώ, εν γνώσει κατά το χρόνο της κτήσης του γεγονότος, ότι η περιουσία αυτή προέρχεται από την εγκληματική δραστηριότητα της κατ' επάγγελμα τοκογλυφίας, στη συνέχεια δε με πρόθεση απέκρυψαν και συγκάλυψαν την αλήθεια του γεγονότος ότι η περιουσία αυτή προέρχεται από την εγκληματική δραστηριότητα της κατ' επάγγελμα τοκογλυφίας, το οποίο καλώς εγνώριζαν, καταγράφοντας τα τοκογλυφικά ωφελήματα στα εμπορικά βιβλία, της εταιρείας και δηλώνοντας στην εφορία και στις λοιπές αρμόδιες υπηρεσίες του Δημοσίου ότι προέρχεται από εμπορική δραστηριότητα, η τέλεση της πράξης τους αυτής εντασσόταν στο συνολικό σχεδιασμό δράσης τους, καθόσον ταυτόχρονα και άρρηκτα συνδεδεμένα με την τέλεση του βασικού εγκλήματος της κατ' επάγγελμα τοκογλυφίας είχαν οργανώσει και εντάξει σε ένα γενικότερο εγκληματικό σχεδιασμό και την τέλεση του εγκλήματος της νομιμοποίησης των εσόδων που θα προέρχονταν από την εν λόγω εγκληματική δραστηριότητα, ασκούν δε τέτοιου είδους πράξεις κατ' επάγγελμα, καθόσον από την επανειλημμένη τέλεση του εγκλήματος αλλά και από την υποδομή που είχαν διαμορφώσει με πρόθεση επανειλημμένης τέλεσης της πράξης και δη στα πλαίσια της λειτουργίας νομικού προσώπου και μάλιστα ανώνυμης εταιρείας, προς το σκοπό συγκάλυψης του εγκλήματος και διασφάλισης του παράνομου οφέλους σε συνδυασμό με το μέγεθος της περιουσίας που νομιμοποιήθηκε και τη μεθοδευμένη δράση τους, προκύπτει σκοπός τους για πορισμό εισοδήματος.", περαιτέρω δε κήρυξε ένοχο τον τρίτο αναιρεσείοντα - κατηγορούμενο, Ι. Α. του Ε., για την αξιόποινη πράξη της νομιμοποίησης εσόδων από εγκληματική δραστηριότητα, κατ' επάγγελμα, κατ' εξακολούθηση, ειδικότερα δε, κατά πιστή μεταφορά, τον κήρυξε ένοχο: "(...) της πράξεως της νομιμοποίησης εσόδων από εγκληματική δραστηριότητα, ποσού 906.900 €, σύμφωνα με το άρθρο 47 παρ. 1 Π.Κ., η οποία διαπράχθηκε στην Αθήνα (...) από 15-7-2002 έως την 31-3-2006, (...). Με περισσότερες από μία πράξεις που συνιστούν εξακολούθηση του ίδιου εγκλήματος της νομιμοποίησης εσόδων από εγκληματική δραστηριότητα, με πρόθεση απέκτησε, κατείχε και χρησιμοποίησε περιουσία, εν γνώσει κατά το χρόνο της κτήσης, του γεγονότος ότι η περιουσία προέρχεται από πράξη συμμετοχής σε εγκληματική δραστηριότητα, στη συνέχεια δε απέκρυψε και συγκάλυψε την αλήθεια όσον αφορά τη φύση, προέλευση, διάθεση και διακίνηση περιουσίας εν γνώσει του γεγονότος ότι η περιουσία αυτή προέρχεται από πράξη συμμετοχής σε εγκληματική δραστηριότητα, ασκεί δε τέτοιου είδους πράξεις κατ' επάγγελμα και ειδικότερα, στον ανωτέρω τόπο και χρόνο, με περισσότερες εξακολουθητικές πράξεις με πρόθεση απέκτησε, κατείχε και χρησιμοποίησε περιουσία συνολικού ποσού 906.900 ευρώ, εν γνώσει κατά το χρόνο της κτήσης, του γεγονότος ότι η περιουσία αυτή προέρχεται από την άμεση συνδρομή που παρείχε στην εγκληματική δραστηριότητα της κατ' επάγγελμα τοκογλυφίας, από κοινού, κατ' εξακολούθηση, που τελέστηκε από τους συγκατηγορουμένους του Κ. Τ. και Α. Μ. για λογαριασμό της εδρεύουσας στην Αθήνα (...) ανώνυμης εταιρείας με την επωνυμία "... ... ΕΤΑΙΡΕΙΑ" με το διακριτικό τίτλο "... ΑΕ" και στη συνέχεια, κατόπιν αλλαγής της επωνυμίας της, της ανώνυμης εταιρείας με την επωνυμία "... ΕΤΑΙΡΕΙΑ" με το διακριτικό τίτλο "... ΑΕ", σε βάρος της ανώνυμης εταιρείας με την επωνυμία "... ΑΕ", όπως οι πράξεις αυτές αναλυτικά περιγράφονται ανωτέρω, στη συνέχεια δε με πρόθεση απέκρυψε και συγκάλυψε την αλήθεια του γεγονότος ότι η περιουσία αυτή προέρχεται από την άμεση συνδρομή που παρείχε στην εγκληματική δραστηριότητα της κατ' επάγγελμα τοκογλυφίας και αποτελούσε αμοιβή του για την επιτυχή διαμεσολάβηση στην κατάρτιση των σχετικών συμβάσεων, το οποίο καλώς εγνώριζε, χρησιμοποιώντας αυτή την περιουσία για την αγορά οικοπέδου επί της οδού ... στη ..., την οικοδόμηση διώροφης οικίας σ' αυτό και ενσωματώνοντάς το σε τραπεζικούς λογαριασμούς δικούς του και της τότε συζύγου του Ν. Κ. και συγκεκριμένα ως εξής: 1) κατάθεση την 16-4-2003 από την εγκαλούσα ανώνυμη εταιρεία με την επωνυμία "... ΑΕ", ποσού 50.000 ευρώ, στον με αριθμ. ... λογαριασμό της ΕΜΠΟΡΙΚΗΣ ΤΡΑΠΕΖΑΣ με δικαιούχο τη σύζυγό του Ν. Κ., 2) κατάθεση την 26-6-2003 από την εγκαλούσα ποσού 44.100 ευρώ στον με αριθμ. ... λογαριασμό της ΕΜΠΟΡΙΚΗΣ ΤΡΑΠΕΖΑΣ με δικαιούχο τη σύζυγό του Ν. Κ., 3) κατάθεση την 23-6-2004 από την εγκαλούσα ποσού 70.000 ευρώ στον με αριθμ. ... λογαριασμό της ΕΜΠΟΡΙΚΗΣ ΤΡΑΠΕΖΑΣ με δικαιούχο τη σύζυγό του Ν. Κ., 4) κατάθεση την 23-6-2004 από την εγκαλούσα ποσού 60.000 ευρώ στον με αριθμ. ... κοινό λογαριασμό της ΕΘΝΙΚΗΣ ΤΡΑΠΕΖΑΣ με συνδικαιούχο τη σύζυγό του Ν. Κ., 5) κατάθεση την 23-6-2004 από την εγκαλούσα ποσού 70.000 ευρώ στον με αριθμ. ... λογαριασμό της EUROBANK με δικαιούχο τη σύζυγό του Ν. Κ., 6) κατάθεση την 10-1-2005 από την εγκαλούσα ποσού 12.800 ευρώ στον με αριθμ. ... λογαριασμό της EUROBANK με δικαιούχο τη σύζυγό του Ν. Κ., 7) κατάθεση την 12-4-2005 από την εγκαλούσα επιταγής ποσού 50.000 ευρώ στον με αριθμ. ... λογαριασμό της EUROBANK με δικαιούχο τη σύζυγό του Ν. Κ., 8) κατάθεση την 18-4-2005 από την εγκαλούσα ποσού 50.000 ευρώ στον με αριθμ. ... λογαριασμό της EUROBANK με δικαιούχο τη σύζυγό του Ν. Κ., 9) καταβολή την 13-6-2005 στον κατηγορούμενο από την εγκαλούσα ποσού 130.000 ευρώ σε μετρητά χρήματα, 10) καταβολή τον 10ο μήνα του 2005 στον κατηγορούμενο από την εγκαλούσα ποσού 50.000 ευρώ σε μετρητά χρήματα, 11) κατάθεση την 25-11-2005 από την εγκαλούσα ποσού 25.000 ευρώ στον με αριθμ. ... κοινό λογαριασμό της ΕΘΝΙΚΗΣ ΤΡΑΠΕΖΑΣ με συνδικαιούχο τη σύζυγό του Ν. Κ., 12) κατάθεση την 25-11-2005 από την εγκαλούσα ποσού 25.000 ευρώ στον με αριθμ. ... λογαριασμό της ΤΡΑΠΕΖΑΣ CITIBANK, 13) κατάθεση την 25-11-2005 από την εγκαλούσα επιταγής ποσού 50.000 ευρώ στον με αριθμ. ... λογαριασμό της EUROBANK με δικαιούχο τη σύζυγό του Ν. Κ., 14) με αριθμ. ... - 8 από 28-12-2005 τραπεζική επιταγή της Λαϊκής Τράπεζας ποσού 100.000 ευρώ που εισπράχθηκε από τον κατηγορούμενο, 15) καταβολή την 29-12-2005 στον κατηγορούμενο από την εγκαλούσα ποσού 100.000 ευρώ σε μετρητά χρήματα και 16) με αριθμ. ... - 8 από 28-2-2006 τραπεζική επιταγή της Λαϊκής Τράπεζας ποσού 20.000 ευρώ που εισπράχθηκε από τον κατηγορούμενο. Ασκεί δε τέτοιου είδους πράξεις κατ' επάγγελμα, καθόσον από την επανειλημμένη τέλεσή τους προκύπτει σκοπός του για πόρισμά εισοδήματος, επιπρόσθετα δε αυτός ενήργησε και στο πλαίσιο ενός συνολικού σχεδιασμού από κοινού με τους συγκατηγορουμένους του ενόψει του ότι όπως προέκυψε είχε ταυτόχρονα και άρρηκτα συνδεδεμένα προσχεδιάσει και εντάξει σε έναν γενικότερο εγκληματικό σχεδιασμό τη συμμετοχή του και την άμεση συνδρομή του στο βασικό έγκλημα της τοκογλυφίας και στη μετέπειτα από μέρους του νομιμοποίηση εσόδων προερχομένων από εγκληματική δραστηριότητα.". Ακολούθως το Δικαστήριο της ουσίας καταδίκασε: α) καθέναν από τους πρώτο, Κ. Τ. του Α., και δεύτερο, Α. Μ. του Ι., αναιρεσείοντες - κατηγορουμένους, ύστερα από την αναγνώριση στο πρόσωπό τους των ελαφρυντικών περιστάσεων: i) του πρότερου σύννομου βίου, ii) της μεταγενέστερης καλής συμπεριφοράς και iii) της μη εύλογης διάρκειας της ποινικής διαδικασίας που δεν οφείλεται σε υπαιτιότητά τους (άρθρο 84 παρ. 2 περ. α' και ε' και παρ. 3 του Π.Κ.), σε ποινή φυλάκισης τριών (3) ετών, την εκτέλεση της οποίας ανέστειλε επί τριετία, και β) τον τρίτο αναιρεσείοντα - κατηγορούμενο, Ι. Α. του Ε., ύστερα από την αναγνώριση στο πρόσωπό του των ελαφρυντικών περιστάσεων: i) του πρότερου σύννομου βίου, ii) της μεταγενέστερης καλής συμπεριφοράς και iii) της μη εύλογης διάρκειας της ποινικής διαδικασίας που δεν οφείλεται σε υπαιτιότητά του (άρθρο 84 παρ. 2 περ. α' και ε' και παρ. 3 του Π.Κ.), σε ποινή φυλάκισης δύο (2) ετών, την εκτέλεση της οποίας ανέστειλε επί διετία, υποχρέωσε δε καθέναν από τους αναιρεσείοντες - κατηγορουμένους, να καταβάλουν, εις ολόκληρον, ως χρηματική ικανοποίηση, λόγω ηθικής βλάβης: α) στην εδρεύουσα στον ... ανώνυμο εταιρεία με την επωνυμία "... Α.Ε.", που παρέστη και ενώπιόν του (Πενταμελούς Εφετείου Κακουργημάτων Αθηνών) ως πολιτικώς ενάγουσα, ήδη υποστηρίζουσα την κατηγορία, το ποσό των σαράντα τεσσάρων ευρώ (44,00 €), και β) στο Ελληνικό Δημόσιο, που παρέστη ως πολιτικώς ενάγον μόνο στο πρωτοβάθμιο δικαστήριο (Τριμελές Εφετείο Κακουργημάτων Αθηνών), το ποσό των πέντε χιλιάδων ευρώ (5.000,00 €). Χ
ΙΙ. Με τις εκτιθέμενες στην προηγηθείσα υπό στοιχείο ΧΙ σκέψη παραδοχές του δικαστηρίου της ουσίας στοιχειοθετείται στο πρόσωπο των πρώτου, Κ. Τ. του Α., και δεύτερου, Α. Μ. του Ι., αναιρεσειόντων - κατηγορουμένων, η αξιόποινη πράξη της νομιμοποίησης εσόδων από εγκληματικές δραστηριότητες, από κοινού, κατ' εξακολούθηση, κατ' επάγγελμα, με τη μορφή της μετατροπής εσόδων, με σκοπό τη συγκάλυψη της αλήθειας όσον αφορά τη φύση και προέλευση αυτών, εν γνώσει του γεγονότος ότι προέρχονται από εγκληματικές δραστηριότητες, που προβλέπεται από τις διατάξεις των άρθρων 1 περ. α' στοιχ. αιζ', β' του Ν. 2331/1995, όπως το στοιχ. αιζ' προστέθηκε με το άρθρο 6 παρ. 1 του Ν. 2515/1997, 39 παρ. 1 περ. δ' και ε', 3 και 4 του Ν. 4557/2018, όπως συμπληρώθηκε με το άρθρο 30 του Ν. 4734/2020 και αντικαταστάθηκε με το άρθρο 5 του Ν. 4816/2021, με απειλούμενη ποινή κάθειρξης έως δέκα (10) έτη, που είναι εφαρμοστέες στην κρινόμενη υπόθεση, ως επιεικέστερες για τους ανωτέρω αναιρεσείοντες - κατηγορουμένους. Ειδικότερα, με τις εκτιθέμενες στην προηγηθείσα υπό στοιχείο ΧΙ σκέψη παραδοχές το δικαστήριο της ουσίας διέλαβε στην προσβαλλόμενη απόφασή του την από τα άρθρα 93 παρ. 3 του Συντάγματος και 139 του Κ.Ποιν.Δ. απαιτούμενη ειδική και εμπεριστατωμένη αιτιολογία, κατά τα αναφερόμενα στην προηγηθείσα υπό στοιχείο Χ νομική σκέψη, καθόσον αφορά την στοιχειοθέτηση τόσο του βασικού εγκλήματος της τοκογλυφίας, από κοινού, κατ' εξακολούθηση, κατ' επάγγελμα, από το οποίο αποκόμισαν τα περιγραφόμενα σ' αυτήν (προσβαλλόμενη απόφαση) παράνομα έσοδα οι πρώτος, Κ. Τ. του Α., και δεύτερος, Α. Μ. του Ι., αναιρεσείοντες - κατηγορούμενοι, ως εκπρόσωποι της ανωνύμου εταιρείας με την επωνυμία "... ΕΤΑΙΡΕΙΑ" με το διακριτικό τίτλο "... ΑΕ", ήδη δε, ύστερα από αλλαγή της επωνυμίας της, με την από 10-5-2004 απόφαση της γενικής συνέλευσης των μετόχων της, που δημοσιεύθηκε νόμιμα, της ανωνύμου εταιρείας με την επωνυμία "... ΕΤΑΙΡΕΙΑ" και τον διακριτικό τίτλο "... ΑΕ", όσο και της νομιμοποίησης εσόδων από εγκληματικές δραστηριότητες, από κοινού, κατ' εξακολούθηση, κατ' επάγγελμα, για την οποία κηρύχθηκαν ένοχοι και καταδικάστηκαν, κατά τα προαναφερόμενα, αξιόποινη πράξη συνιστάμενη στην καταχώρηση των παραπάνω προερχόμενων από την τέλεση της κατ' επάγγελμα τοκογλυφίας παράνομων εσόδων, με την ως άνω ιδιότητά τους, στα εμπορικά βιβλία της ανωτέρω ανωνύμου εταιρείας, εμφανίζοντας αυτά ως προερχόμενα από την άσκηση νόμιμης εμπορικής δραστηριότητας, δηλαδή μετατρέποντας αυτά σε νόμιμη περιουσία. Τούτο δε διότι εκτίθενται στο σκεπτικό σε συνδυασμό με το διατακτικό της προσβαλλόμενης απόφασης, που παραδεκτά αλληλοσυμπληρώνονται και αποτελούν ενιαίο σύνολο, με σαφήνεια, πληρότητα, χωρίς αντιφάσεις ή λογικά κενά και κατά τρόπο επιτρέποντα τον αναιρετικό έλεγχο, τα πραγματικά περιστατικά, τα οποία αποδείχθηκαν κατά την ακροαματική διαδικασία και συγκροτούν την αντικειμενική και υποκειμενική υπόσταση των ανωτέρω εγκλημάτων, όπως η έννοιά τους έχει εκτεθεί αντιστοίχως στις προηγηθείσες υπό στοιχεία V
ΙΙΙ και IX νομικές σκέψεις, με παράθεση όλων των στοιχείων, που συγκροτούν τη νομοτυπική μορφή των εγκλημάτων τούτων, των αποδείξεων που τα θεμελιώνουν, καθώς και των συλλογισμών, με βάση τους οποίους το δικαστήριο της ουσίας προέβη στην υπαγωγή των περιστατικών αυτών στις ουσιαστικές ποινικές διατάξεις των άρθρων 1, 12, 13 στοιχ. ε', 14, 16, 17, 26 εδ. α', 27 παρ. 1, 45, 98 παρ. 2, 404 του Π.Κ., 1 περ. α' στοιχ. αιζ', β' του Ν. 2331/1995, όπως το στοιχ. αιζ' προστέθηκε με το άρθρο 6 παρ. 1 του Ν. 2515/1997, 39 παρ. 1 περ. δ' και ε', 3 και 4 του Ν. 4557/2018, όπως συμπληρώθηκε με το άρθρο 30 του Ν. 4734/2020 και αντικαταστάθηκε με το άρθρο 5 του Ν. 4816/2021, τις οποίες ορθά εφάρμοσε, χωρίς να τις παραβιάσει (ούτε ευθέως ούτε εκ πλαγίου) και χωρίς να στερήσει την απόφασή του νόμιμης βάσης. Ειδικότερα, στο σκεπτικό της προσβαλλόμενης απόφασης εκτίθεται με σαφήνεια ότι ουδεμία εμπορική συνεργασία, με αντικείμενο την εμπορία καπνών (επεξεργασμένων ή ανεπεξέργαστων), υπήρξε μεταξύ της πολιτικώς ενάγουσας - υποστηρίζουσας την κατηγορία, εδρεύουσας στον ... ανωνύμου εταιρείας με την επωνυμία "... Α.Ε." και της ανωνύμου εταιρείας με την επωνυμία "... ΕΤΑΙΡΕΙΑ", με τον διακριτικό τίτλο "... ΑΕ", ήδη δε, ύστερα από αλλαγή της επωνυμίας της, με την από 10-5-2004 απόφαση της γενικής συνέλευσης των μετόχων της, που δημοσιεύθηκε νόμιμα, της ανωνύμου εταιρείας με την επωνυμία "... ΕΤΑΙΡΕΙΑ" και τον διακριτικό τίτλο "... ΑΕ", ως νόμιμοι εκπρόσωποι της οποίας ενεργούσαν οι πρώτος, Κ. Τ. του Α., και δεύτερος, Α. Μ. του Ι., αναιρεσείοντες - κατηγορούμενοι, καθώς και μεταξύ της τελευταίας και της μονοπρόσωπης εταιρείας περιορισμένης ευθύνης με την επωνυμία "... ΕΠΕ", ότι τα περιγραφόμενα ζεύγη συμβάσεων αγοραπωλησίας καπνών, επεξεργασμένων και ανεπεξέργαστων, ήταν εικονικά και καταρτίστηκαν για να καλύψουν συμβάσεις δανείων που χορήγησε η δεύτερη από τις παραπάνω ανώνυμες εταιρείες στην πρώτη, με τοκογλυφικούς τόκους, που εισπράχθηκαν, ακολούθως δε καταχωρήθηκαν ως νόμιμα έσοδα στα εμπορικά βιβλία της ανωτέρω ανωνύμου εταιρείας με τον διακριτικό τίτλο "... ΑΕ" και ήδη "... ΑΕ", δηλώθηκαν στην αρμόδια Δ.Ο.Υ. και στις λοιπές αρμόδιες υπηρεσίες του Ελληνικού Δημοσίου ότι προέρχονται από την άσκηση νόμιμης εμπορικής δραστηριότητας, με σκοπό τη συγκάλυψη της παράνομης προέλευσής τους, ενεργώντας στο πλαίσιο συνολικού σχεδιασμού δράσης, με την επανειλημμένη τέλεση της αξιόποινης πράξης της τοκογλυφίας, κατ' εξακολούθηση, ακολούθως δε τη νομιμοποίηση των παράνομων εσόδων από την τέλεσή της, επίσης κατ' εξακολούθηση, με σκοπό τον πορισμό εισοδήματος. Συγκεκριμένα, με σαφήνεια εκτίθεται στην προσβαλλόμενη απόφαση ότι καταρτίστηκαν μεταξύ των ανωτέρω ανωνύμων εταιρειών συμβάσεις την 15-7-2002, 26-5-2003, 22-12-2003, 27-4-2004 και 8-6-2004, σύμφωνα με τις οποίες η ανώνυμος εταιρεία με τον διακριτικό τίτλο "... ΑΕ" και ήδη "... ΑΕ" κατέβαλε, ουσιαστικά λόγω δανείου, στην πολιτικώς ενάγουσα - υποστηρίζουσα την κατηγορία, εδρεύουσα στον ... ανώνυμο εταιρεία με την επωνυμία "... Α.Ε.", αντιστοίχως τα ποσά των 1.500.000,00 ευρώ, 2.000.000,00 ευρώ, 999.859,39 ευρώ, 4.000.000,00 ευρώ και 1.499.999,98 ευρώ, που εισέπραξε η τελευταία και καταχώρησε ως δάνειο στα εμπορικά της βιβλία, ότι τα ως άνω ποσά συμφωνήθηκε να επιστραφούν με τόκους πέραν των νομίμων, συγκεκριμένα δε συμφωνήθηκε να επιστραφούν αντιστοίχως τα ποσά των 1.478.998,00 ευρώ, 2.400.000,00 ευρώ, 1.200.000,00 ευρώ, 4.800.805,00 ευρώ και 2.074.999,40 ευρώ, στα οποία περιλαμβάνονται τοκογλυφικοί τόκοι, πέραν των νομίμων, αντιστοίχως 233.031,53 ευρώ, 303.726,03 ευρώ, 171.723,92 ευρώ, 531.848,37 ευρώ και 488.061,76 ευρώ, που καταβλήθηκαν από την ως άνω πολιτικώς ενάγουσα - υποστηρίζουσα την κατηγορία στην προαναφερθείσα ανώνυμο εταιρεία με τον διακριτικό τίτλο "... ΑΕ" και ήδη "... ΑΕ". Σύμφωνα με τις ανωτέρω παραδοχές στοιχειοθετείται στο πρόσωπο των πρώτου, Κ. Τ. του Α., και δεύτερου, Α. Μ. του Ι., αναιρεσειόντων - κατηγορουμένων, το βασικό έγκλημα της τοκογλυφίας, από κοινού, κατ' εξακολούθηση, κατ' επάγγελμα, σε βάρος της πολιτικώς ενάγουσας - υποστηρίζουσας την κατηγορία, την στοιχειοθέτηση του οποίου το δικαστήριο της ουσίας όφειλε να ερευνήσει, μολονότι ορθώς έπαυσε οριστικά την ασκηθείσα εναντίον των αναιρεσειόντων - κατηγορουμένων ποινική δίωξη γι' αυτό, λόγω παραγραφής, λαμβανομένου υπόψη ότι το παραπάνω έγκλημα της τοκογλυφίας, κατ' επάγγελμα, σύμφωνα με τη διάταξη του άρθρου 404 παρ. 2 του Π.Κ., όπως ίσχυσε το χρονικό διάστημα από 1-7-2019 έως και 12-11-2021, τιμωρούταν με φυλάκιση τουλάχιστον τριών (3) ετών και χρηματική ποινή, δηλαδή σε βαθμό πλημμελήματος, είχε δε παρέλθει ο χρόνος της πενταετούς παραγραφής και της τριετούς αναστολής της (παραγραφής), κατά τον χρόνο δημοσίευσης της προσβαλλόμενης απόφασης. Τούτο δε διότι η στοιχειοθέτηση του ανωτέρω εγκλήματος της τοκογλυφίας αποτελεί αναγκαία προϋπόθεση για τη θεμελίωση της αξιόποινης πράξης της νομιμοποίησης εσόδων από εγκληματικές ενέργειες, από κοινού, κατ' εξακολούθηση, κατ' επάγγελμα, για την οποία κηρύχθηκαν ένοχοι και καταδικάστηκαν οι πρώτος, Κ. Τ. του Α., και δεύτερος, Α. Μ. του Ι., αναιρεσείοντες - κατηγορούμενοι, τα πραγματικά δε περιστατικά που συγκροτούν τη στοιχειοθέτηση της αντικειμενικής και υποκειμενικής υπόστασής της διαλαμβάνονται στην προσβαλλόμενη απόφαση με αιτιολογική επάρκεια. Ειδικότερα, με σαφήνεια εκτίθεται στην προσβαλλόμενη απόφαση ότι τα ανωτέρω παράνομα έσοδα καταχωρήθηκαν από τους ως άνω πρώτο και δεύτερο αναιρεσείοντες - κατηγορουμένους στα εμπορικά βιβλία της προαναφερθείσας ανωνύμου εταιρείας που εκπροσωπούσαν, ακολούθως δε δηλώθηκαν στην αρμόδια Δ.Ο.Υ. και στις λοιπές αρμόδιες υπηρεσίες του Ελληνικού Δημοσίου ως έσοδα προερχόμενα από την άσκηση νόμιμης εμπορικής δραστηριότητας. Το γεγονός αυτό αποτελεί διακριτή ενέργεια, μετά την τέλεση της ανωτέρω πράξης της τοκογλυφίας, κατ' επάγγελμα, διάφορο αυτής, που στοιχειοθετεί την τέλεση της αξιόποινης πράξης της νομιμοποίησης εσόδων από εγκληματικές δραστηριότητες, με τη μορφή της μετατροπής παράνομης περιουσίας σε νόμιμη, και μάλιστα κατ' επάγγελμα. Τούτο δε διότι, κατά τις παραδοχές της προσβαλλόμενης απόφασης, η τέλεση τόσο του ανωτέρω βασικού εγκλήματος της κατ' επάγγελμα τοκογλυφίας όσο και της αξιόποινης πράξης της νομιμοποίησης εσόδων από εγκληματικές ενέργειες, με πρόθεση επανειλημμένης τέλεσης αυτών, στο πλαίσιο λειτουργίας ανωνύμου εταιρείας, σε συνδυασμό με το μέγεθος της περιουσίας που νομιμοποιήθηκε, αποσκοπούσε στον πορισμό εισοδήματος, διότι εντασσόταν στο συνολικό σχεδιασμό της εγκληματικής δράσης τους, ειδικότερα δε στο να τελούν επανειλημμένως το έγκλημα της κατ' επάγγελμα τοκογλυφίας και ακολούθως να νομιμοποιούν το παράνομο όφελος από την τέλεσή του, εγκλήματα που ήταν ταυτόχρονα και άρρηκτα συνδεδεμένα μεταξύ τους. Η αιτίαση που προβάλλεται από τον πρώτο αναιρεσείοντα - κατηγορούμενο, Κ. Τ. του Α., με τον τρίτο λόγο του κύριου δικογράφου της κρινόμενης αίτησής του, περί έλλειψης ειδικής και εμπεριστατωμένης αιτιολογίας της προσβαλλόμενης απόφασης, με την επίκληση ότι δεν αιτιολογείται σ' αυτήν ποιες ήταν οι επιεικέστερες διατάξεις για την ευμενέστερη ποινική μεταχείρισή του στην κρινόμενη υπόθεση, είναι αβάσιμη, καθόσον, ανεξαρτήτως του ότι ο ανωτέρω αναιρεσείων - κατηγορούμενος ουδόλως προσδιορίζει τις επιεικέστερες διατάξεις του ουσιαστικού ποινικού νόμου, τις οποίες όφειλε το δικαστήριο της ουσίας να εφαρμόσει και δεν εφάρμοσε, από την παραδεκτή επισκόπηση των πρακτικών της δίκης, κατά την οποία εκδόθηκε η προσβαλλόμενη απόφαση, στη σελίδα 2042 αυτών, κατά πιστή μεταφορά, εκτίθεται ότι: "(...) πράξεις που προβλέπονται και τιμωρούνται από το άρθρο 404 παρ. 2 του Π.Κ., όπως η διάταξη του άρθρου αυτού τροποποιήθηκε με το Ν. 4619/2019 επιεικέστερης κατ' άρθρο 2 του Π.Κ., και από το άρθρο 39 του Ν. 4557/2018. (...)", περικοπή από την οποία με σαφήνεια συνάγεται ότι το δικαστήριο της ουσίας περιέλαβε στην προσβαλλόμενη απόφασή του σκέψεις για τις επιεικέστερες διατάξεις του ουσιαστικού ποινικού νόμου, τις οποίες εφάρμοσε για την ευμενέστερη ποινική μεταχείριση όλων των αναιρεσειόντων - κατηγορουμένων. Περαιτέρω, οι αιτιάσεις του ως άνω πρώτου αναιρεσείοντος - κατηγορουμένου, που προβάλλονται με τους τέταρτο και πέμπτο λόγους του κύριου δικογράφου της κρινόμενης αίτησής του, με τους οποίους πλήττει την προσβαλλόμενη απόφαση για εσφαλμένη ερμηνεία και εφαρμογή ουσιαστικών ποινικών διατάξεων, είναι αβάσιμες. Ειδικότερα, με τον τέταρτο λόγο του κύριου δικογράφου της κρινόμενης αίτησής του ο ως άνω πρώτος αναιρεσείων - κατηγορούμενος διατείνεται ότι το δικαστήριο της ουσίας εσφαλμένα ερμήνευσε και εφάρμοσε τις διατάξεις του Ν. 3424/2005 στην κρινόμενη υπόθεση και τον έκρινε ένοχο για το έγκλημα της νομιμοποίησης εσόδων από εγκληματικές δραστηριότητες, κατ' εξακολούθηση, το σύνολο των μερικότερων πράξεων του οποίου τελέστηκαν, κατά τις παραδοχές της προσβαλλόμενης απόφασης, το χρονικό διάστημα από 15-7-2002 έως 8-6-2004, οι οποίες δεν ήταν εφαρμοστέες, καθόσον δεν ίσχυαν κατά το χρόνο τέλεσης του συνόλου των μερικότερων πράξεών του, σε συνδυασμό με το ότι η πράξη για την οποία καταδικάστηκε δεν ήταν αξιόποινη υπό την ισχύ του Ν. 2331/1995, συγκεκριμένα δε, κατά τους ισχυρισμούς του, μέχρι την τροποποίηση των διατάξεων του Ν. 2331/1995 με το Ν. 3424/2005, την 13-12-2005, η πράξη της νομιμοποίησης των εσόδων από εγκληματικές δραστηριότητες από τον δράστη του βασικού εγκλήματος δεν προβλεπόταν στο νόμο και επομένως δεν ήταν αξιόποινη, περαιτέρω δε ισχυρίζεται ότι η λήψη των τοκογλυφικών ωφελημάτων από το βασικό έγκλημα στην κρινόμενη υπόθεση ταυτίζεται με τη νομιμοποίηση αυτών, δηλαδή δεν είναι διακριτή από την πράξη ολοκλήρωσης του βασικού εγκλήματος. Τα όσα ανωτέρω ισχυρίζεται ο πρώτος αναιρεσείων - κατηγορούμενος είναι απορριπτέα ως αβάσιμα, καθόσον σύμφωνα με όσα εκτενώς έχουν αναπτυχθεί στην προηγηθείσα υπό στοιχείο ΙΧ νομική σκέψη, δεν αποκλείεται ο δράστης του βασικού εγκλήματος να ταυτίζεται με εκείνον της αξιόποινης πράξης της νομιμοποίησης εσόδων από εγκληματικές δραστηριότητες και για πράξεις που τελέστηκαν πριν την τροποποίηση του Ν. 2331/1995, την 13-12-2005, με το Ν. 3424/2005, σε συνδυασμό με το ότι, κατά τις παραδοχές της προσβαλλόμενης απόφασης, στην κρινόμενη υπόθεση η αξιόποινη πράξης της νομιμοποίησης εσόδων από εγκληματικές δραστηριότητες, για την οποία κρίθηκε ένοχος και καταδικάστηκε και ο πρώτος αναιρεσείων - κατηγορούμενος, δεν στοιχειοθετείται με τη λήψη των τοκογλυφικών ωφελημάτων, αλλά με την καταχώρηση αυτών στα εμπορικά βιβλία της προαναφερθείσας ανωνύμου εταιρείας που εκπροσωπούσε, ακολούθως δε τη δήλωση αυτών στην αρμόδια Δ.Ο.Υ. και στις λοιπές αρμόδιες υπηρεσίες του Ελληνικού Δημοσίου ως έσοδα προερχόμενα από την άσκηση νόμιμης εμπορικής δραστηριότητας, επόμενες σαφώς διακριτές πράξεις, που μετέτρεψαν τα προερχόμενα από το έγκλημα της κατ' επάγγελμα τοκογλυφίας παράνομα έσοδα σε νόμιμη περιουσία, ενέργειες που αποσκοπούσαν στη συγκάλυψη της παράνομης προέλευσής τους, εντασσόταν δε στο συνολικό σχεδιασμό δράσης για την τέλεση του ως άνω βασικού εγκλήματος και τη νομιμοποίηση των παράνομων ωφελημάτων από αυτό, με σκοπό τον πορισμό εισοδήματος. Περαιτέρω, ο πρώτος αναιρεσείων - κατηγορούμενος με τον πέμπτο λόγο του κύριου δικογράφου της κρινόμενης αίτησής του, παραπονείται ότι το δικαστήριο της ουσίας εσφαλμένα ερμήνευσε και εφάρμοσε τις διατάξεις του άρθρου 13 στοιχ. ε' του Π.Κ., δεχόμενο ότι τέλεσε την πράξη της νομιμοποίησης εσόδων από εγκληματικές δραστηριότητες κατ' επάγγελμα, ειδικότερα δε ισχυρίζεται ότι, κατά τις παραδοχές της προσβαλλόμενης απόφασης, από την κατ' επάγγελμα τέλεση της τοκογλυφίας απέκτησε το παράνομο περιουσιακό όφελος, το οποίο ακολούθως νομιμοποίησε και επομένως δεν προσπορίστηκε πρόσθετο εισόδημα με τη νομιμοποίησή του, αναγκαίο στοιχείο για τη θεμελίωση της κατ' επάγγελμα τέλεσης και της πράξης της νομιμοποίησης εσόδων από εγκληματικές ενέργειες. Η ανωτέρω αιτίαση είναι απορριπτέα ως αβάσιμη, καθόσον, όπως ήδη προαναφέρθηκε, κατά τις παραδοχές της προσβαλλόμενης απόφασης τόσο η τέλεση του βασικού εγκλήματος της κατ' επάγγελμα τοκογλυφίας όσο και της αξιόποινης πράξης της νομιμοποίησης εσόδων από εγκληματικές δραστηριότητες, με πρόθεση επανειλημμένης τέλεσης αυτών, στο πλαίσιο λειτουργίας ανωνύμου εταιρείας, σε συνδυασμό με το μέγεθος της περιουσίας που νομιμοποιήθηκε, αποσκοπούσε στον πορισμό εισοδήματος, διότι εντασσόταν στο συνολικό σχεδιασμό της εγκληματικής δράσης του, από κοινού με τον δεύτερο αναιρεσείοντα - κατηγορούμενο, Α. Μ. του Ι., ειδικότερα δε στο να τελούν επανειλημμένως το έγκλημα της κατ' επάγγελμα τοκογλυφίας και ακολούθως να νομιμοποιούν το παράνομο όφελος από την τέλεσή του, εγκλήματα που ήταν ταυτόχρονα και άρρηκτα συνδεδεμένα μεταξύ τους, με συνέπεια να μη αποκλείεται η τέλεση αμφοτέρων των ως άνω εγκλημάτων κατ' επάγγελμα, καθόσον σε διαφορετική περίπτωση όταν το βασικό έγκλημα έχει τελεστεί κατ' επάγγελμα, για τον πορισμό εισοδήματος, το οποίο στη συνέχεια ο ίδιος δράστης νομιμοποιεί, ενεργώντας στο πλαίσιο του συνολικού σχεδιασμού της εγκληματικής του δραστηριότητας, να αποκλείεται η τέλεση της πράξης της νομιμοποίησης εσόδων από εγκληματικές δραστηριότητες με την ως άνω επιβαρυντική περίσταση, ακόμη και όταν το βασικό έγκλημα διώκεται σε βαθμό πλημμελήματος, έστω και αν έχει τελεστεί κατ' επάγγελμα, όπως στην κρινόμενη υπόθεση, κάτι που δεν προκύπτει από τη βούληση του νομοθέτη, καθόσον σε αντίθετη περίπτωση θα είχε διατυπωθεί ρητά στο νόμο, λαμβανομένου υπόψη και του ότι σκοπός θέσπισης του ανωτέρω νόμου είναι η αποτελεσματική αντιμετώπιση της νομιμοποίησης εσόδων προερχόμενων από εγκληματικές δραστηριότητες, αξιόποινη πράξη για την οποία, κατά κανόνα, προβλέπονται αυστηρότερες ποινές από εκείνες που προβλέπονται για το βασικό έγκλημα. Περαιτέρω, ο πρώτος αναιρεσείων - κατηγορούμενος, Κ. Τ. του Α., με τους τρεις λόγους του από 19-10-2022 δικογράφου πρόσθετων λόγων αναίρεσης, που κατατέθηκε στην Γραμματέα της Εισαγγελίας του Αρείου Πάγου την 21-10-2022, πλήττει την προσβαλλόμενη απόφαση για έλλειψη ειδικής και εμπεριστατωμένης αιτιολογίας, καθώς και εσφαλμένη ερμηνεία και εφαρμογή ουσιαστικών ποινικών διατάξεων. Ειδικότερα, με τον πρώτο λόγο του ως άνω δικογράφου πρόσθετων λόγων αναίρεσης ο πρώτος αναιρεσείων - κατηγορούμενος παραπονείται ότι το δικαστήριο της ουσίας αναιτιολόγητα απέρριψε τους ισχυρισμούς σχετικά με: α) τη σύσταση και τις εμπορικές δραστηριότητες της μονοπρόσωπης εταιρείας περιορισμένης ευθύνης με την επωνυμία "... Ε.Π.Ε.", β) τις πλημμέλειες της από 12-2-2013 έκθεσης λογιστικής πραγματογνωμοσύνης του πραγματογνώμονος Γ. Κ., η οποία συντάχθηκε σύμφωνα με την υπ' αριθ. 30/23-7-2012 διάταξη της Ανακρίτριας του Ν. 4022/2011, σε εκτέλεση της υπ' αριθ. Α07/0Ι.Ε./563/2012 εισαγγελικής παραγγελίας, γ) την επάρκεια των ποσοτήτων καπνών που είχε στη διάθεσή της η πολιτικώς ενάγουσα - υποστηρίζουσα την κατηγορία, εδρεύουσα στον ... ανώνυμος εταιρεία με την επωνυμία "... Α.Ε.", δ) την απόδοση των ανεπεξέργαστων καπνών, ε) τις "δήθεν" δανειακές συμβάσεις που κάλυπταν τα επτά (7) ζεύγη πώλησης καπνών, στ) τις χρηματικές ροές, μεταξύ των εταιρειών "... ΑΕ/... ΑΕ" και της ως άνω πολιτικώς ενάγουσας - υποστηρίζουσας την κατηγορία, και ζ) τα στοιχεία του βιβλίου αποθήκης της τελευταίας (πολιτικώς ενάγουσας - υποστηρίζουσας την κατηγορία), ενώ με τον τρίτο λόγο του ίδιου ως άνω από 19-10-2022 δικογράφου πρόσθετων λόγων αναίρεσης παραπονείται ότι το δικαστήριο της ουσίας αναιτιολόγητα απέρριψε τον ισχυρισμό του ότι οι συμβάσεις αγοραπωλησίας καπνών που καταρτίστηκαν μεταξύ της πολιτικώς ενάγουσας - υποστηρίζουσας την κατηγορία και της ανωνύμου εταιρείας με τον διακριτικό τίτλο "... ΑΕ/... ΑΕ", ακολούθως δε μεταξύ της τελευταίας και της εταιρείας περιορισμένης ευθύνης με την επωνυμία "... Ε.Π.Ε.", αφορούσαν πραγματικές συναλλαγές, θεωρώντας αυτές εικονικές, ερμηνεύοντας εσφαλμένα τη νομοθεσία που αφορά τον καθορισμό διαδικασιών ελέγχου στον τομέα του ακατέργαστου καπνού για την καταβολή των κοινοτικών επιδοτήσεων. Οι ανωτέρω αιτιάσεις του ως άνω πρώτου αναιρεσείοντος - κατηγορουμένου, Κ. Τ. του Α., είναι απορριπτέες ως απαράδεκτες, καθόσον, με την επίφαση της εσφαλμένης ερμηνείας και εφαρμογής ουσιαστικών ποινικών διατάξεων, καθώς και της έλλειψης ειδικής και εμπεριστατωμένης αιτιολογίας, πλήττουν την αναιρετικώς ανέλεγκτη, περί τα πράγματα, κρίση του δικαστηρίου της ουσίας, αφού αναφέρονται σε διαφορετική αξιολόγηση των αποδεικτικών μέσων και συνιστούν αμφισβήτηση των ουσιαστικών, σε βάρος του, παραδοχών της προσβαλλόμενης απόφασης και της ορθότητας του αποδεικτικού πορίσματός της, διότι κατά την άποψή του (πρώτου αναιρεσείοντος - κατηγορουμένου, Κ. Τ. του Α.) από αυτά συνάγονται διαφορετικά συμπεράσματα από εκείνα, στα οποία κατέληξε το δικαστήριο της ουσίας. Περαιτέρω, με τον δεύτερο λόγο του ως άνω δικογράφου πρόσθετων λόγων αναίρεσης ο πρώτος αναιρεσείων - κατηγορούμενος παραπονείται ότι το δικαστήριο της ουσίας εσφαλμένα εφάρμοσε τις διατάξεις του άρθρου 404 του Π.Κ., ως προς την τέλεση του βασικού εγκλήματος της τοκογλυφίας, κατ' επάγγελμα, επικαλούμενος: α) ότι στην κρίση του για την τέλεσή του, ειδικότερα δε στην ύπαρξη δανειακών συμβάσεων με παράνομα περιουσιακά ωφελήματα σε βάρος της πολιτικώς ενάγουσας - υποστηρίζουσας την κατηγορία, στηρίχθηκε στην προαναφερθείσα από 12-2-2013 έκθεση λογιστικής πραγματογνωμοσύνης του πραγματογνώμονος Γ. Κ., την οποία θεωρεί αναξιόπιστη, αιτίαση όμως που είναι απορριπτέα ως απαράδεκτη, καθόσον συνιστά αμφισβήτηση των ουσιαστικών, σε βάρος του, παραδοχών της προσβαλλόμενης απόφασης και της ορθότητας του αποδεικτικού πορίσματός της και πλήττουν την αναιρετικώς ανέλεγκτη, περί τα πράγματα, κρίση του δικαστηρίου της ουσίας, με την επίφαση της εσφαλμένης ερμηνείας και εφαρμογής της ανωτέρω ουσιαστικής ποινικής διάταξης, και β) ότι το δικαστήριο της ουσίας δέχεται ότι για τη στοιχειοθέτησή του δεν απαιτείται η συνδρομή της εκμετάλλευσης της οικονομικής αδυναμίας του παθόντος, αιτίαση η οποία είναι απορριπτέα ως αβάσιμη, καθόσον ναι μεν εσφαλμένα ερμήνευσε το δικαστήριο της ουσίας τις διατάξεις του άρθρου 404 του Π.Κ., όπως ισχύει μετά την 1-7-2019, δεχόμενο ότι δεν απαιτείται η συνδρομή της οικονομικής εκμετάλλευσης του παθόντος και μετά την ως άνω ημερομηνία (1-7-2019), καθόσον από το σύνολο των παραδοχών της με σαφήνεια αναδεικνύεται ότι οι αναφερόμενες στην προσβαλλόμενη απόφαση δανειακές συμβάσεις καταρτίστηκαν λόγω της κατάστασης της έλλειψης ταμειακής ρευστότητας και διαθέσιμων μετρητών χρημάτων στην οποία είχε περιέλθει η πολιτικώς ενάγουσα - υποστηρίζουσα την κατηγορία, κατάσταση την οποία εκμεταλλεύτηκε και ο πρώτος αναιρεσείων - κατηγορούμενος για την κατάρτιση των εν λόγω δανειακών συμβάσεων με τα περιγραφόμενα στην προσβαλλόμενη απόφαση παράνομα περιουσιακά ωφελήματα. Ακολούθως, ο πρώτος αναιρεσείων - κατηγορούμενος με τον ίδιο δεύτερο λόγο του ως άνω δικογράφου πρόσθετων λόγων αναίρεσης παραπονείται ότι το δικαστήριο της ουσίας εσφαλμένα εφάρμοσε τη διάταξη του άρθρου 98 του Π.Κ., επικαλούμενος ότι, χωρίς να γίνεται οποιαδήποτε σύνδεση και αναφορά στο αποδεικτικό υλικό που τέθηκε υπόψη του, τον έκρινε ένοχο μεν για νομιμοποίηση εσόδων από εγκληματικές δραστηριότητες για το χρονικό διάστημα από 15-7-2002 έως 8-6-2004, αθώο δε για την ίδια ανωτέρω πράξη για το χρονικό διάστημα από 8-6-2004 έως 31-3-2006, διαφοροποίηση που ουδόλως αιτιολογείται. Η ανωτέρω αιτίαση είναι αβάσιμη, καθόσον από την παραδεκτή επισκόπηση των πρακτικών της δίκης, κατά την οποία εκδόθηκε η προσβαλλόμενη απόφαση, με ενάργεια καταδεικνύεται ότι η κήρυξη αθώου και του πρώτου αναιρεσείοντος - κατηγορουμένου, Κ. Τ. του Α., για το ως άνω χρονικό διάστημα από 8-6-2004 έως 31-3-2006, οφείλεται στο ότι τα δύο (2) ζεύγη των συμβάσεων που καταρτίστηκαν μετά την 8-6-2004 και υπέκρυπταν δανειακές συμβάσεις μεταξύ της ανωνύμου εταιρείας με τον διακριτικό τίτλο "... ΑΕ/... ΑΕ" και της ως πολιτικώς ενάγουσας - υποστηρίζουσας την κατηγορία, δεν υλοποιήθηκαν, στο σύνολό τους, ειδικότερα δε η πρώτη συνομολόγησε μεν παράνομα περιουσιακά ωφελήματα με αυτές, δεν τα εισέπραξε όμως από την δεύτερη, ως εκ τούτου δε δεν υπήρχε, ως προς αυτές, παράνομο υλικό περιουσιακό αντικείμενο προς νομιμοποίηση, ενώ οι αιτιάσεις περί εσφαλμένης εφαρμογής της ανωτέρω ουσιαστικής ποινικής διάταξης του άρθρου 98 του Π.Κ., με την επίκληση ότι από το σύνολο της επαγγελματικής συνεργασίας μεταξύ της ανωνύμου εταιρείας με τον διακριτικό τίτλο "... ΑΕ/... ΑΕ" και της ως άνω πολιτικώς ενάγουσας - υποστηρίζουσας την κατηγορία, ουσιαστικά δεν υπήρξε περιουσιακό όφελος της πρώτης, αφού τα χρηματικά ποσά που κατέβαλε στην δεύτερη υπολείπονται αυτών που εισέπραξε από την τελευταία, στηρίζεται σε εσφαλμένη προϋπόθεση, καθόσον αντικείμενο της παρούσας δίκης δεν είναι το σύνολο της επαγγελματικής συνεργασίας μεταξύ των ανωτέρω ανωνύμων εταιρειών, αλλά το αν καταρτίστηκαν μεταξύ αυτών δανειακές συμβάσεις με τοκογλυφικά ωφελήματα υπέρ της πρώτης ("... ΑΕ/... ΑΕ"), τα οποία εισπράχθηκαν από αυτήν και ακολούθως οι νόμιμοι εκπρόσωποί της (πρώτος και δεύτερος αναιρεσείοντες - κατηγορούμενοι) τα νομιμοποίησαν με τον τρόπο που διαλαμβάνεται στην προσβαλλόμενοι απόφαση, πραγματικά περιστατικά που, κατά τις παραδοχές της προσβαλλόμενης απόφασης, αποδείχθηκαν, κατά τα προαναφερόμενα. Περαιτέρω, ο πρώτος αναιρεσείων - κατηγορούμενος, Κ. Τ. του Α., με τον μοναδικό λόγο του από 4-1-2023 δικογράφου πρόσθετων λόγων αναίρεσης, που κατατέθηκε στη Γραμματέα της Εισαγγελίας του Αρείου Πάγου την 16-1-2023, πλήττει την προσβαλλόμενη απόφαση για έλλειψη ειδικής και εμπεριστατωμένης αιτιολογίας, καθώς και εσφαλμένη ερμηνεία και εφαρμογή της ουσιαστικής ποινικής διάταξης του άρθρου 404 του Π.Κ., με την εκ πλαγίου παραβίασή της, επικαλούμενος ότι το δικαστήριο της ουσίας υπήγαγε τον φόρο προστιθέμενης αξίας (Φ.Π.Α.) στα τοκογλυφικά ωφελήματα, χωρίς οποιαδήποτε αιτιολογία, αιτίαση όμως που είναι απορριπτέα, ως στηριζόμενη επί εσφαλμένης προϋπόθεσης. Τούτο δε διότι, από την παραδεκτή, για τις ανάγκες του αναιρετικού ελέγχου, επισκόπηση των πρακτικών της δίκης, κατά την οποία εκδόθηκε η προσβαλλόμενη απόφαση, με απόλυτη σαφήνεια προκύπτει ότι το δικαστήριο της ουσίας δεν συμπεριέλαβε στα τοκογλυφικά ωφελήματα τον φόρο προστιθέμενης αξίας (Φ.Π.Α.) που αναφέρεται στις συμβάσεις αγοραπωλησίας καπνών από την πολιτικώς ενάγουσα - υποστηρίζουσα την κατηγορία στην ανώνυμο εταιρεία με τον διακριτικό τίτλο "... ΑΕ/... ΑΕ", τις οποίες έκρινε ως εικονικές, με σκοπό τη συγκάλυψη αντίστοιχων τοκογλυφικών δανείων, κατά τις παραδοχές της (προσβαλλόμενης απόφασης) δε τα ποσά αυτά, δηλαδή χωρίς τον φόρο προστιθέμενης αξίας (Φ.Π.Α.), έλαβε η πολιτικώς ενάγουσα - υποστηρίζουσα την κατηγορία ως δάνειο από την ανώνυμο εταιρεία με τον διακριτικό τίτλο "... ΑΕ/... ΑΕ", αιτιολογώντας μάλιστα την ως άνω παραδοχή ότι τα αντίστοιχα ποσά του φόρου προστιθέμενης αξίας (Φ.Π.Α.) η τελευταία (ανώνυμος εταιρεία με τον διακριτικό τίτλο "... ΑΕ/... ΑΕ") δεν τα συμπεριέλαβε στα τοκογλυφικά ωφελήματα, καθόσον τα συμψήφισε με ισόποσες υποχρεώσεις της για καταβολή φόρου προστιθέμενης αξίας (Φ.Π.Α.) στο Ελληνικό Δημόσιο (βλ. σελ. 2083 της προσβαλλόμενης απόφασης), όπως δέχεται ότι και στα ποσά που συνομολογήθηκε να επιστρέψει και επέστρεψε η πολιτικώς ενάγουσα - υποστηρίζουσα την κατηγορία στην ανώνυμο εταιρεία με τον διακριτικό τίτλο "... ΑΕ/... ΑΕ", δεν περιλαμβάνεται ο φόρος προστιθέμενης αξίας (Φ.Π.Α.) που αναφέρεται στις συμβάσεις αγοραπωλησίας καπνών από την τελευταία στην μονοπρόσωπη εταιρεία περιορισμένης ευθύνης με την επωνυμία "... Ε.Π.Ε.". Εξάλλου, ο δεύτερος αναιρεσείων - κατηγορούμενος, Α. Μ. του Ι., με τους υπό στοιχεία Ε' και ΣΤ' λόγους του κύριου δικογράφου της κρινόμενης αίτησής του πλήττει την προσβαλλόμενη απόφαση για εσφαλμένη εφαρμογή ουσιαστικών ποινικών διατάξεων. Ειδικότερα, ο ως άνω δεύτερος αναιρεσείων - κατηγορούμενος με τον υπό στοιχείο Ε'. λόγο του παραπάνω κύριου δικογράφου της κρινόμενης αίτησής του, παραπονείται ότι το δικαστήριο της ουσίας εσφαλμένα εφάρμοσε τη διάταξη που προβλέπει τη συγκρότηση της αξιόποινης πράξης της νομιμοποίησης εσόδων από εγκληματικές δραστηριότητες, με την εκ πλαγίου παραβίασή της, συγκεκριμένα δε ισχυρίζεται ότι, κατά τις παραδοχές της προσβαλλόμενης απόφασης, τα πραγματικά περιστατικά που συγκροτούν την ανωτέρω αξιόποινη πράξη ταυτίζονται πλήρως με εκείνα που συγκροτούν το βασικό έγκλημα της τοκογλυφίας, κατ' επάγγελμα, με συνέπεια να μη θεμελιώνεται στο πρόσωπό του ποινική ευθύνη για την πράξη που κηρύχθηκε ένοχος και καταδικάστηκε στην προαναφερθείσα ποινή φυλάκισης, αιτίαση όμως που είναι απορριπτέα ως αβάσιμη. Τούτο δε διότι, όπως ήδη προαναφέρθηκε, η αξιόποινη πράξη της νομιμοποίησης εσόδων από εγκληματική δραστηριότητα, από κοινού, κατ' εξακολούθηση, κατ' επάγγελμα, για την οποία κηρύχθηκε ένοχος και καταδικάστηκε και ο ως άνω δεύτερος αναιρεσείων - κατηγορούμενος, κατά τις παραδοχές της προσβαλλόμενης απόφασης, δεν στοιχειοθετείται με τη λήψη των τοκογλυφικών ωφελημάτων, αλλά με την καταχώρηση αυτών στα εμπορικά βιβλία της προαναφερόμενης ανωνύμου εταιρείας με τον διακριτικό τίτλο "... ΑΕ/... ΑΕ" που εκπροσωπούσε, ακολούθως δε τη δήλωση αυτών (τοκογλυφικών ωφελημάτων) στην αρμόδια Δ.Ο.Υ. και στις λοιπές αρμόδιες υπηρεσίες του Ελληνικού Δημοσίου ως έσοδα προερχόμενα από την άσκηση νόμιμης εμπορικής δραστηριότητας, επόμενες και σαφώς διακριτές πράξεις εκείνης της λήψης των τοκογλυφικών ωφελημάτων, μετέτρεψε δε αυτά, από κοινού με τον πρώτο αναιρεσείοντα - κατηγορούμενο, Κ. Τ. του Α., από παράνομα έσοδα σε νόμιμη περιουσία. Περαιτέρω, με τον υπό στοιχείο Στ'. λόγο του ως άνω κύριου δικογράφου της κρινόμενης αίτησής του ο δεύτερος αναιρεσείων - κατηγορούμενος παραπονείται ότι το δικαστήριο της ουσίας εσφαλμένα εφάρμοσε τη διάταξη του άρθρου 13 περ. ε' του Π.Κ., καταδικάζοντάς τον ότι τέλεσε την ως άνω πράξη της νομιμοποίησης εσόδων από εγκληματικές δραστηριότητες κατ' επάγγελμα, αιτίαση όμως που είναι αβάσιμη, σύμφωνα με όσα έχουν εκτεθεί παραπάνω για την απόρριψη του αντίστοιχου λόγου αναίρεσης της προσβαλλόμενης απόφασης που προέβαλε και ο πρώτος αναιρεσείων - κατηγορούμενος, Κ. Τ. του Α.. Περαιτέρω, ο δεύτερος αναιρεσείων - κατηγορούμενος, Α. Μ. του Ι., με τους τρεις λόγους του από 18-10-2022 δικογράφου πρόσθετων λόγων αναίρεσης, που κατατέθηκε στην Γραμματέα της Εισαγγελίας του Αρείου Πάγου την ίδια ημέρα (18-10-2022), πλήττει την προσβαλλόμενη απόφαση για έλλειψη ειδικής και εμπεριστατωμένης αιτιολογίας, καθώς και εσφαλμένη ερμηνεία και εφαρμογή ουσιαστικών ποινικών διατάξεων. Ειδικότερα, με τον υπό στοιχείο Α. λόγο του ως άνω δικογράφου πρόσθετων λόγων αναίρεσης ο δεύτερος αναιρεσείων - κατηγορούμενος παραπονείται ότι το δικαστήριο της ουσίας εσφαλμένα εφάρμοσε τις ουσιαστικές ποινικές διατάξεις που προβλέπουν τη στοιχειοθέτηση των εγκλημάτων της τοκογλυφίας και της νομιμοποίησης εσόδων από εγκληματικές δραστηριότητες, με αντιφατική αιτιολογία, παραβιάζοντας εκ πλαγίου τις ανωτέρω ουσιαστικές ποινικές διατάξεις και στερώντας νόμιμης βάσης την προσβαλλόμενη απόφαση. Ειδικότερα, με τον ως άνω λόγο ο δεύτερος αναιρεσείων - κατηγορούμενος παραπονείται, κατ' εκτίμηση, ότι το δικαστήριο της ουσίας ενώ αρχικά δέχεται ότι τα ποσά που δάνεισε η ανώνυμος εταιρεία με τον διακριτικό τίτλο "... ΑΕ/... ΑΕ" στην πολιτικώς ενάγουσα - υποστηρίζουσα την κατηγορία ανέρχονται στο ποσό των 1.745.205,84 ευρώ, δυνάμει της από 15-7-2002 σύμβασης, στο ποσό των 2.360.000,00 ευρώ, δυνάμει της από 26-5-2003 σύμβασης, στο ποσό των 1.179.834,08 ευρώ, δυνάμει της από 22-12-2003 σύμβασης, στο ποσό των 4.720.000,00 ευρώ, δυνάμει της από 27-4-2004 σύμβασης, και στο ποσό των 1.769.999,97 ευρώ, δυνάμει της από 8-6-2004, δηλαδή στο συνολικό ποσό των 11.775.039,89 ευρώ, ακολούθως εντελώς αντιφατικά και αναιτιολόγητα, κατά τους ισχυρισμούς του (δεύτερου αναιρεσείοντος - κατηγορουμένου), για τον υπολογισμό των τόκων, δέχεται ότι τα ποσά που δάνεισε η πρώτη (ανώνυμος εταιρεία με τον διακριτικό τίτλο "... ΑΕ/... ΑΕ") στην δεύτερη (πολιτικώς ενάγουσα - υποστηρίζουσα την κατηγορία), ανέρχονται αντιστοίχως στα ποσά των 1.478.988,00 ευρώ, 2.000.000,00 ευρώ, 999.859,39 ευρώ, 4.000.000,00 ευρώ και 1.499.999,98 ευρώ, με αποτέλεσμα να υπάρχει ασάφεια ως προς το ύψος των δανείων που χορήγησε η ανώνυμος εταιρεία με τον διακριτικό τίτλο "... ΑΕ/... ΑΕ", στην πολιτικώς ενάγουσα - υποστηρίζουσα την κατηγορία, γεγονός που ασκεί ουσιώδη έννομη επιρροή στην έκβαση της δίκης, καθόσον, κατά τους ισχυρισμούς του (δεύτερου αναιρεσείοντος - κατηγορουμένου), αν γίνει δεκτό ότι το συνολικό ύψος των δανείων ανέρχεται στο ποσό των 11.775.039,89 ευρώ, σε συνδυασμό με το ότι η δεύτερη επέστρεψε στην πρώτη, με βάση τις παραπάνω συμβάσεις δανείου, συνολικά το ποσό των 12.250.240,40 ευρώ, οι εισπραχθέντες τόκοι ανέρχονται συνολικά στο ποσό των 475.200,51 ευρώ, που αντιστοιχούν σε επιτόκιο 4,03% για τέσσερα (4) έτη, δηλαδή επιτόκιο εντός των νόμιμων ορίων που ετησίως δεν υπερέβαινε το 8%, με συνέπεια να μη στοιχειοθετείται η αξιόποινη πράξη της τοκογλυφίας και άρα να μη υπάρχει παράνομη περιουσία προς νομιμοποίηση. Ο παραπάνω λόγος είναι απορριπτέος ως στηριζόμενος επί εσφαλμένης προϋπόθεσης, καθόσον, όπως έχει ήδη προαναφερθεί, από τις παραδοχές της προσβαλλόμενης απόφασης με σαφήνεια προκύπτει ότι τα ποσά που δάνεισε η ανώνυμος εταιρεία με τον διακριτικό τίτλο "... ΑΕ/... ΑΕ", στην πολιτικώς ενάγουσα - υποστηρίζουσα την κατηγορία, σύμφωνα με τις ανωτέρω συμβάσεις, ανέρχονται αντιστοίχως στα ποσά 1.478.988,00 ευρώ, 2.000.000,00 ευρώ, 999.859,39 ευρώ, 4.000.000,00 ευρώ και 1.499.999,98 ευρώ, με βάση τα οποία επέστρεψε η δεύτερη στην πρώτη και υπολογίστηκε το επιτόκιο, που ήταν ανώτερο του προβλεπόμενου στο νόμο, έτσι δε προσδιορίστηκαν τα παράνομα περιουσιακά ωφελήματα που καταβλήθηκαν και όχι τα προαναφερθέντα, όπως εσφαλμένα υπολαμβάνει ο δεύτερος αναιρεσείων - κατηγορούμενος. Επίσης, με τον υπό στοιχείο Β' λόγο του ως άνω δικογράφου πρόσθετων λόγων αναίρεσης ο δεύτερος αναιρεσείων - κατηγορούμενος παραπονείται ότι το δικαστήριο της ουσίας εσφαλμένα εφάρμοσε τις ουσιαστικές ποινικές διατάξεις του άρθρου 98 του Π.Κ. και εκείνες που προβλέπουν τη στοιχειοθέτηση του εγκλήματος της νομιμοποίησης εσόδων από εγκληματικές δραστηριότητες, για το οποίο κηρύχθηκε ένοχος και καταδικάστηκε, κατά τα προαναφερόμενα, συγκεκριμένα δε ισχυρίζεται ότι, κατά τις παραδοχές της προσβαλλόμενες απόφασης δεν θεμελιώνεται η αντικειμενική υπόσταση της ανωτέρω αξιόποινης πράξης, λόγω ανυπαρξίας παράνομης περιουσίας προς νομιμοποίηση. Ειδικότερα, ο δεύτερος αναιρεσείων - κατηγορούμενος με τον ως άνω λόγο παραπονείται ότι το δικαστήριο της ουσίας εσφαλμένα δεν έλαβε υπόψη του, προκειμένου να διαμορφώσει την περί ενοχής του κρίση του, το σύνολο των δανειακών συμβάσεων που καταρτίστηκαν μεταξύ της ανωνύμου εταιρείας με τον διακριτικό τίτλο "... ΑΕ/... ΑΕ" και της πολιτικώς ενάγουσας - υποστηρίζουσας την κατηγορία, για να διαπιστώσει αν τελικά προέκυψε περιουσιακό όφελος για την πρώτη, ως νόμιμος εκπρόσωπος της οποίας καταδικάστηκε στην παρούσα υπόθεση, καθόσον, κατά τους ισχυρισμούς του (δεύτερου αναιρεσείοντος - κατηγορουμένου), από τις παραδοχές της προσβαλλόμενης απόφασης προκύπτει ότι, από τις συνολικά επτά (7) δανειακές συμβάσεις που καταρτίστηκαν μεταξύ της ανωνύμου εταιρείας με τον διακριτικό τίτλο "... ΑΕ/... ΑΕ" και της πολιτικώς ενάγουσας - υποστηρίζουσας την κατηγορία, η πρώτη δάνεισε στη δεύτερη, χωρίς να υπολογιστεί ως καταβληθέν κεφάλαιο ο φόρος προστιθέμενης αξίας (Φ.Π.Α.), συνολικά το ποσό των 17.578.864,37 ευρώ, της επεστράφη δε το ποσό των 12.250.240,40 ευρώ, με αποτέλεσμα όχι μόνον να μη αποκομίσει οποιοδήποτε παράνομο περιουσιακό όφελος από τις ως άνω δανειακές συμβάσεις, αλλά να υποστεί και περιουσιακή ζημία ύψους 5.328.623,97 ευρώ (17.578.864,37 - 12.250.240,40), ισχυριζόμενος δε ότι για τη θεμελίωση της υπόσταση της αξιόποινης πράξης της νομιμοποίησης εσόδων από εγκληματικές δραστηριότητες δεν αρκεί μόνον η συνομολόγηση παράνομων περιουσιακών ωφελημάτων, αλλά και η είσπραξή αυτών, που στην κρινόμενη υπόθεση, κατά τους ισχυρισμούς του, δεν εισπράχθηκαν, δεν στοιχειοθετείται η αντικειμενική υπόσταση του ανωτέρω εγκλήματος στο πρόσωπό του ελλείψει παράνομης περιουσίας προς νομιμοποίηση. Οι παραπάνω αιτιάσεις όμως, είναι απορριπτέες ως αβάσιμες, καθόσον όπως ήδη προαναφέρθηκε, αντικείμενο της παρούσας δίκης δεν είναι το σύνολο των εμπορικών σχέσεων μεταξύ της ανωνύμου εταιρείας με τον διακριτικό τίτλο "... ΑΕ/... ΑΕ" και της πολιτικώς ενάγουσας - υποστηρίζουσας την κατηγορία, αλλά η κατάρτιση μεταξύ αυτών δανειακών συμβάσεων με συνομολόγηση παράνομων ωφελημάτων υπέρ της πρώτης, τα οποία εισέπραξε αυτή, όπως δέχθηκε το δικαστήριο της ουσίας με την προσβαλλόμενη απόφασή του, ενώ το γεγονός ότι από τις τέταρτη και πέμπτη δανειακές συμβάσεις η ανωτέρω ανώνυμος εταιρεία με τον διακριτικό τίτλο "... ΑΕ/... ΑΕ" δεν εισέπραξε ούτε το κεφάλαιο που δάνεισε, όπως ισχυρίζεται ο δεύτερος αναιρεσείων - κατηγορούμενος, δεν ασκεί επιρροή στην είσπραξη των παράνομων τοκογλυφικών ωφελημάτων, λαμβανομένου υπόψη ότι σύμφωνα με τη διάταξη του άρθρου 423 του Α.Κ., αν το χρέος αποτελείται από κεφάλαιο, τόκους και έξοδα, η παροχή καταλογίζεται πρώτα στα έξοδα, έπειτα στους τόκους και τελευταία στο κεφάλαιο, ως εκ τούτου δε στην κρινόμενη υπόθεση, με βάση και τις παραδοχές της προσβαλλόμενης απόφασης εισπράχθηκαν τα συνομολογηθέντα παράνομα περιουσιακά ωφελήματα και από τις παραπάνω δανειακές συμβάσεις, ανεξάρτητα του ότι δεν εισπράχθηκε τελικά και το σύνολο του δανεισθέντος με αυτές κεφαλαίου. Περαιτέρω, με τον υπό στοιχείο Γ' λόγο του ως άνω δικογράφου πρόσθετων λόγων αναίρεσης ο δεύτερος αναιρεσείων - κατηγορούμενος πλήττει την προσβαλλόμενη απόφαση για έλλειψη ειδικής και εμπεριστατωμένης αιτιολογίας, ειδικότερα δε για ελλιπή και αντιφατική αιτιολογία ως προς τη συνδρομή των απαιτούμενων στοιχείων για τη συγκρότηση του βασικού εγκλήματος της τοκογλυφίας, κατ' εξακολούθηση, κατ' επάγγελμα. Συγκεκριμένα, ο δεύτερος αναιρεσείων - κατηγορούμενος ισχυρίζεται ότι η αιτιολογία της προσβαλλόμενης απόφασης είναι αντιφατική: α) για τις τρεις πρώτες από τις ανωτέρω δανειακές συμβάσεις, επικαλούμενος ότι αναφέρονται διαφορετικοί χρόνοι καταβολής των αντίστοιχων δανείων, και β) για τις τέταρτη και πέμπτη από τις ανωτέρω δανειακές συμβάσεις, επικαλούμενος ότι αναφέρονται διαφορετικά χρηματικά ποσά ως προς το ύψος του χορηγηθέντος με αυτές δανείου και ως προς το ύψος των χρηματικών ποσών που επεστράφησαν για την εξόφληση αυτών, περαιτέρω δε ότι είναι και ελλιπής, επικαλούμενος ότι δεν αναφέρεται σ' αυτήν (προσβαλλόμενη απόφαση) το νόμιμο δικαιοπρακτικό επιτόκιο για όλη τη διάρκεια των τριών πρώτων δανειακών συμβάσεων, ώστε να κριθεί με ασφάλεια το ύψος του ανώτατου νόμιμου τόκου, δεν προσδιορίζεται δε επακριβώς το τοκογλυφικό επιτόκιο και για τις πέντε (5) προαναφερθείσες συμβάσεις δανείου, ώστε να είναι δυνατός ο έλεγχος της ορθότητάς του. Οι ανωτέρω αιτιάσεις είναι απορριπτέες ως αβάσιμες, καθόσον κατά τις παραδοχές της προσβαλλόμενης απόφασης με επαρκή σαφήνεια διαλαμβάνονται τα ανωτέρω, ελλιπή, κατά τους ισχυρισμούς του δεύτερου αναιρεσείοντος - κατηγορουμένου, στοιχεία για τη συγκρότηση του βασικού εγκλήματος της τοκογλυφίας, κατ' εξακολούθηση, κατ' επάγγελμα, ενώ ουδεμία αντίφαση υπάρχει ως προς τον χρόνο καταβολής των ως άνω δανείων, το ύψος αυτών, καθώς και τα τοκογλυφικά ωφελήματα που συνομολογήθηκαν σε βάρος της πολιτικώς ενάγουσας - υποστηρίζουσας την κατηγορία και εισπράχθηκαν από την ανώνυμο εταιρεία με τον διακριτικό τίτλο "... ΑΕ/... ΑΕ". Επομένως, με βάση τα προαναφερόμενα, σε συνδυασμό με όσα έχουν εκτεθεί στις προηγηθείσες υπό στοιχείο VIII και IX νομικές σκέψεις, οι τρίτος, τέταρτος και πέμπτος λόγοι του κύριου δικογράφου της κρινόμενης αίτησης του πρώτου αναιρεσείοντος - κατηγορουμένου, Κ. Τ. του Α., όλοι οι λόγοι [τρεις (3)] του από 19-10-2022 δικογράφου του πρόσθετων λόγων, που κατατέθηκε στην Γραμματέα της Εισαγγελίας του Αρείου Πάγου την 21-10-2022, και ο μοναδικός λόγος του από 4-1-2023 δικογράφου του πρόσθετων λόγων, που κατατέθηκε στην Γραμματέα της Εισαγγελίας του Αρείου Πάγου την 16-1-2023, καθώς και οι υπό στοιχεία Ε' και ΣΤ' λόγοι του κύριου δικογράφου της κρινόμενης αίτησης του δεύτερου αναιρεσείοντος - κατηγορουμένου, Α. Μ. του Ι., και όλοι οι λόγοι [τρεις (3), υπό στοιχεία Α', Β' και Γ'] του από 18-10-2022 δικογράφου του πρόσθετων λόγων, που κατατέθηκε στην Γραμματέα της Εισαγγελίας του Αρείου Πάγου την ίδια ημέρα (18-10-2022), με τους οποίους πλήττεται η προσβαλλόμενη απόφαση και επιχειρείται η θεμελίωση των από το άρθρο 510 παρ. 1 στοιχ. Δ' και Ε' του Κ.Ποιν.Δ, λόγων αναίρεσης αντιστοίχως για έλλειψη αιτιολογίας και εσφαλμένη ερμηνεία και εφαρμογή ουσιαστικών ποινικών διατάξεων, είναι αβάσιμοι. Στο σημείο αυτό κρίνεται σκόπιμο να επισημανθεί ότι οι περιλαμβανόμενες στους ανωτέρω λόγους των ως άνω κύριων δικογράφων των κρινόμενων αιτήσεων, καθώς και των δικογράφων πρόσθετων λόγων των πρώτου, Κ. Τ. του Α., και δεύτερου, Α. Μ. του Ι., αναιρεσειόντων - κατηγορουμένων, κατά το μέρος που συνιστούν διαφορετική αξιολόγηση και εκτίμηση του περιεχομένου των αποδεικτικών στοιχείων και καταλήγουν σε αμφισβήτηση της ουσιαστικής κρίσης του δικαστηρίου της ουσίας, όπως ήδη προαναφέρθηκε, συνιστά ανεπίτρεπτη προσβολή της περί τα πράγματα ανέλεγκτης κρίσης του εν λόγω δικαστηρίου και είναι απορριπτέες ως απαράδεκτες (Α.Π. 442/2022). Χ
ΙΙΙ. Από τη διάταξη του άρθρου 171 παρ. 3 του Κ.Ποιν.Δ. προκύπτει ότι απόλυτη ακυρότητα, κατά τη διαδικασία στο ακροατήριο, η οποία λαμβάνεται υπόψη και αυτεπαγγέλτως από το δικαστήριο σε κάθε στάση της δίκης και θεμελιώνει τον από το άρθρο 510 παρ. 1 στοιχ. Α' του Κ.Ποιν.Δ. λόγο αναίρεσης, προκαλείται αν ο υποστηρίζων την κατηγορία παρέστη παράνομα στη διαδικασία του ακροατηρίου. Τέτοια ακυρότητα υπάρχει, όταν δεν συντρέχουν στο πρόσωπο εκείνου που παραστάθηκε για την υποστήριξη της κατηγορίας οι όροι της ενεργητικής και παθητικής νομιμοποίησης, σύμφωνα με τις διατάξεις των άρθρων 63 και 66 του Κ.Ποιν.Δ., καθώς και όταν παραβιάστηκε η διαδικασία που έπρεπε να τηρηθεί σχετικά με την άσκηση και διατύπωση της παράστασης για την υποστήριξη της κατηγορίας, κατά το άρθρο 67 του ίδιου κώδικα. Περαιτέρω, από τις διατάξεις των άρθρων 63 και 82 παρ. 1 του Κ.Ποιν.Δ., σε συνδυασμό με εκείνες των άρθρων 67 παρ. 1 και 2, 83, 84 και 87 του ίδιου κώδικα, προκύπτει ότι μπορούν να παραστούν στο ποινικό δικαστήριο για την υποστήριξη της κατηγορίας οι δικαιούμενοι σύμφωνα με τον Αστικό Κώδικα σε αποζημίωση από το έγκλημα ή σε χρηματική ικανοποίηση λόγω ηθικής βλάβης ή ψυχικής οδύνης, δηλαδή οι αμέσως ζημιωθέντες από την αξιόποινη πράξη, ειδικότερα δε οι φορείς του δικαιώματος ή του εννόμου αγαθού που έχει προσβληθεί, κατά τις προβλέψεις των διατάξεων των άρθρων 914 και 932 του Αστικού Κώδικα. Έτσι απαιτείται ο υποστηρίζων την κατηγορία στο ποινικό δικαστήριο να αντλεί το δικαίωμα αποζημίωσης ευθέως και αμέσως από την εγκληματική προσβολή, όχι δε από κάποια ενδιάμεση σχέση ή αντανακλαστικά και έμμεσα. Με την αμεσότητα της ζημίας που απαιτείται για τη νομιμοποίηση του υποστηρίζοντος την κατηγορία, εκφράζονται δύο διαφορετικοί περιορισμοί του δικαιώματος παράστασής του, οι οποίοι αντιστοιχούν σε δύο διαφορετικές έννοιες αμεσότητας. Η μία υπονοεί την προσωπική σχέση του ζημιωθέντος με το δικαζόμενο έγκλημα (Α.Π. 248/2009), ενώ η δεύτερη υπονοεί την υπαγωγή της ζημίας του υποστηρίζοντος την κατηγορία στο προστατευτικό εύρος του ποινικού νόμου που παραβιάστηκε. Κριτήριο, για την ανεύρεση του κύκλου των προσώπων, που δικαιούνται να παραστούν ως υποστηρίζοντες την κατηγορία αποτελεί, κατά πρώτο λόγο, ο προστατευτικός σκοπός της ποινικής διάταξης που παραβιάστηκε, με αποτέλεσμα να νομιμοποιείται οπωσδήποτε ενεργητικά στην παράσταση προς υποστήριξη της κατηγορίας, ο φορέας του εννόμου αγαθού που προσβλήθηκε με την τέλεση της αξιόποινης πράξης, λαμβάνεται δε υπόψη η έννοια του συμφέροντος, όπως ορίζεται από κανόνες δικαίου που τέθηκαν όχι αποκλειστικά χάριν του γενικού συμφέροντος, αλλά και χάριν ιδιωτικών συμφερόντων και της αξίωσης για την απόλαυσή του (Ολ. Α.Π. 1769/1986). Έτσι, προστατεύεται, εκείνο το ιδιωτικό συμφέρον που συνδέεται με τη συγκεκριμένη περίπτωση. Εξάλλου, το επιτρεπτό της παράστασης του υποστηρίζοντος την κατηγορία κρίνεται από το περιεχόμενο της απαίτησης που περιέχει η δήλωσή του και από το κατηγορητήριο, όπως αυτό περιλαμβάνεται είτε στο κλητήριο θέσπισμα είτε στο παραπεμπτικό βούλευμα είτε στην απόφαση του πρωτοβάθμιου δικαστηρίου και διαλαμβάνει την αξιόποινη πράξη, ενώ η ουσιαστική βασιμότητα της αξίωσης εξαρτάται από την αποδεικτική διαδικασία (Α.Π. 514/2020, Α.Π. 286/2019). Με τις προεκτεθείσες διατάξεις της ελληνικής ποινικής δικονομίας γίνεται δεκτή η ενεργός συμμετοχή στην ποινική δίκη εκείνου που υπέστη βλάβη από την τέλεση ενός εγκλήματος, η οποία εξασφαλίζεται με την είσοδο του προσώπου αυτού στην ποινική δίκη και την παράστασή του ως υποστηρίζοντος την κατηγορία. Με το "εισιτήριο" αυτό, που διαμορφώνεται σύμφωνα με τους ουσιαστικούς κανόνες του Αστικού Δικαίου (άρθρο 63 του Κ.Ποιν.Δ.) και υποβάλλεται στους αυστηρούς διαδικαστικούς τύπους των άρθρων 82 και επ. του Κ.Ποιν.Δ., ο υποστηρίζων την κατηγορία αποκτά σημαντική θέση στην εξέλιξη της ποινικής δίκης, όπου, αξιοποιώντας τα δικαιώματα που του παρέχει ο νόμος, διεξάγει έναν αγώνα για την απόδειξη της ενοχής του κατηγορουμένου. Σκοπός του κατά το νόμο είναι να επιτύχει την καταδίκη του τελευταίου από το ποινικό δικαστήριο. Παρόλη μάλιστα την περιορισμένη παραχώρηση από τη νομοθεσία μας δικαιωμάτων στον υποστηρίζοντα την κατηγορία, αυτός κατορθώνει συνήθως να επηρεάζει σημαντικά την εξέλιξη της ποινικής δίκης, καθόσον είναι γεγονός ότι εκείνος που υπέστη βλάβη από το έγκλημα, ιδιαίτερα δε ο ίδιος ο παθών, επιζητεί τη συμμετοχή του στην ποινική δίκη αφενός για την ικανοποίηση των ατομικών του δικαιωμάτων και αφετέρου για να συμπράξει στην αντίδραση της πολιτείας κατά του εγκλήματος, που εκδηλώνεται με την πανηγυρική διαπίστωση της ενοχής και την δημόσια αποδοκιμασία, μέσω της ποινής. Ο σημαντικός αυτός "ρόλος" της συμμετοχής του υποστηρίζοντος την κατηγορία στην ποινική δίκη δικαιολογεί την προβλεπόμενη από το νόμο κύρωση στην περίπτωση που η συμμετοχή του ήταν παράνομη, η οποία θεσπίζεται από τον προαναφερθέντα λόγο αναίρεσης της απόλυτης ακυρότητας που συνέβη κατά τη διαδικασία στο ακροατήριο. Περαιτέρω, για την παράσταση του υποστηρίζοντος την κατηγορία στο ακροατήριο αρκεί προφορική δήλωση μέχρι την έναρξη της αποδεικτικής διαδικασίας της πρώτης ή της μετ' αναβολή συζήτησης στο πρωτοβάθμιο δικαστήριο. Στη δήλωση παράστασης προς υποστήριξη της κατηγορίας πρέπει να περιέχεται συνοπτική έκθεση της υπόθεσης που αυτή αφορά και των λόγων που στηρίζουν το δικαίωμα παράστασης, δηλαδή πρέπει να διατυπώνεται στη δήλωση η αξιόποινη πράξη και η σχέση που συνδέει το υποκείμενο της δήλωσης με το πληττόμενο από την αξιόποινη πράξη δικαίωμα ή συμφέρον. Εξάλλου, παράνομη είναι η παράσταση του υποστηρίζοντος την κατηγορία στο ακροατήριο, όταν υπάρχει έλλειψη ως προς τον χρόνο και τον τρόπο άσκησής της ενώπιον του ποινικού δικαστηρίου ή ως προς την ενεργητική ή παθητική νομιμοποίηση του δικαιούχου. Αυτός που δικαιούται χρηματικής ικανοποίησης λόγω ηθικής βλάβης κατά τον Αστικό Κώδικα, μπορεί να δηλώσει την παράστασή του, για την υποστήριξη της κατηγορίας ενώπιον του ποινικού δικαστηρίου μέχρι να αρχίσει η αποδεικτική διαδικασία στο ακροατήριο του πρωτοβάθμιου δικαστηρίου, όπως ήδη προαναφέρθηκε. Επίσης, αν η κατηγορία αναφέρεται σε περισσότερες πράξεις, πρέπει να διευκρινίζεται σε ποιες αναφέρεται η υποστήριξη της κατηγορίας. Τούτο δε διότι, αν για κάποια από αυτές δεν επιτρέπεται παράσταση προς υποστήριξη της κατηγορίας, οπότε δεν υπάρχει νομιμοποίηση, σε περίπτωση που, παρά ταύτα, η παράσταση προς υποστήριξη της κατηγορίας γίνει δεκτή, δημιουργείται απόλυτη ακυρότητα της διαδικασίας, η οποία θεμελιώνει τον από το άρθρο 510 παρ. 1 στοιχ. Α' του Κ.Ποιν.Δ. λόγο αναίρεσης (Α.Π. 579/2022, Α.Π. 1057/2021, Α.Π. 981/2020). Η ακυρότητα αυτή δεν καλύπτεται από τη μη προβολή αντιρρήσεων, αν από την ίδια την κατηγορία προκύπτει έλλειψη νομιμοποίησης, η οποία ερευνάται αυτεπαγγέλτως και από τον Άρειο Πάγο (Α.Π. 216/2019). Περαιτέρω, μολονότι οι σχετικές διατάξεις για την πράξη της νομιμοποίησης εσόδων από εγκληματικές δραστηριότητες του Ν. 2331/1995, όπως τροποποιήθηκε με τους νόμους 3424/2005 και 3691/2008, ήδη δε του ισχύοντος Ν. 4557/2018, όπως τροποποιήθηκε με το Ν. 4816/2021, προστατεύουν υπερατομικό έννομο αγαθό, είναι δυνατή η παράσταση πολιτικής αγωγής του παθόντος που εθίγη αμέσως από το βασικό έγκλημα, από το οποίο προέκυψε η προς νομιμοποίηση περιουσία, διότι, για το έννομο αγαθό της νομιμοποίησης εσόδων από παράνομες δραστηριότητες, δεν μπορεί να είναι αμέτοχο το έννομο αγαθό του βασικού εγκλήματος, που είναι εξαρτημένο έγκλημα, τα έσοδα του οποίου στη συνέχεια νομιμοποιούνται, η δε μετατροπή του εγκληματικού προϊόντος, σε κατάσταση νομιμοφάνειας διαιωνίζει την αρχική προσβολή που προκλήθηκε με τη βασική πράξη. Ο Ν. 3691/2008 και η σχετική αιτιολογική έκθεση κάνουν λόγο για προστασία του χρηματοπιστωτικού συστήματος, δηλαδή ενός υπερατομικού έννομου αγαθού, χωρίς όμως να ορίζεται ότι η προστασία του χρηματοπιστωτικού συστήματος είναι το αποκλειστικό αντικείμενο προστασίας του νόμου και η αναφορά του χρηματοπιστωτικού συστήματος ως προστατευόμενου έννομου αγαθού στο άρθρο 2 παρ. 1 δεν αποκλείει την προστασία, με το νόμο αυτό και ιδιωτικών συμφερόντων, δηλαδή των συμφερόντων του προσώπου, το οποίο ζημιώθηκε από το βασικό έγκλημα. Η κρίση αυτή ενισχύεται από τις διατάξεις του άρθρου 45 του Ν. 3691/2008, που προβλέπουν την εξάλειψη του αξιοποίνου της πράξης της νομιμοποίησης, εφόσον εξαλειφθεί το αξιόποινο του βασικού εγκλήματος, λόγω ικανοποίησης του ζημιωθέντος από το βασικό αδίκημα ή απαλλαγής του υπαιτίου από την ποινή λόγω ικανοποίησης του ζημιωθέντος για το βασικό αδίκημα κ.λπ., όμοια δε είναι και η ρύθμιση του άρθρου 39 παρ. 4 του ήδη ισχύοντος Ν. 4557/2018. Η διάταξη αυτή δεν θα είχε κανένα νόημα, αν σκοπός του νόμου ήταν μόνο η προστασία του χρηματοπιστωτικού συστήματος, λαμβανομένου υπόψη ότι σε άλλες περιπτώσεις εγκλημάτων κατά του κοινωνικού συνόλου, δεν προβλέπονται καν αντίστοιχες διατάξεις εξάλειψης του αξιοποίνου, όταν αποζημιώνεται ο ζημιωθείς από τα αδικήματα αυτά, χωρίς να αμφισβητείται η δυνατότητα παράστασης προς υποστήριξη της κατηγορίας επ' αυτών. Κατ' ακολουθία των ανωτέρω ο αμέσως ζημιωθείς από το βασικό έγκλημα νομιμοποιείται σε παράσταση προς υποστήριξη της κατηγορίας και για το αδίκημα από τη νομιμοποίηση εσόδων από εγκληματικές δραστηριότητες (Α.Π. 1011/2023, Α.Π. 550/2021). ΧIV. Στην προκείμενη περίπτωση οι αναιρεσείοντες - κατηγορούμενοι πλήττουν την προσβαλλόμενη απόφαση για απόλυτη ακυρότητα που συνέβη κατά τη διαδικασία στο ακροατήριο, αιτιώμενοι ότι η υποστηρίζουσα την κατηγορία, εδρεύουσα στον ... ανώνυμος εταιρεία με την επωνυμία "... Α.Ε.", παρέστη στη δίκη, κατά την οποία εκδόθηκε η προσβαλλόμενη απόφαση, ενώ δεν νομιμοποιείται ενεργητικά να παραστεί τόσο για την αποδιδόμενη σ' αυτούς πράξη της τοκογλυφίας, κατ' επάγγελμα, όσο και για την πράξη της νομιμοποίησης εσόδων από εγκληματικές δραστηριότητες. Από την παραδεκτή, για τις ανάγκες έρευνας της βασιμότητας του ανωτέρω αναιρετικού λόγου, επισκόπηση των πρακτικών της δίκης, κατά την οποία εκδόθηκε η προσβαλλόμενη απόφαση, προκύπτει, κατά πιστή μεταφορά, ότι, πριν από την έναρξη της αποδεικτικής διαδικασίας ενώπιον του δικαστηρίου της ουσίας (Πενταμελούς Εφετείου Κακουργημάτων Αθηνών), "(...) εμφανίσθηκε ο Παύλος Κεσόγλου (δικηγόρος Θεσσαλονίκης), ο οποίος δήλωσε παράσταση πολιτικής αγωγής μετά των συναδέλφων του δικηγόρων Σωτηρίου Νάστα και Β. Κ., για λογαριασμό της εταιρείας "... Α.Ε." (που εδρεύει στον ... και εκπροσωπείται νόμιμα από την παριστάμενη Ο. Κ.), για το χρηματικό ποσόν των σαράντα τεσσάρων (44) ευρώ, με επιφύλαξη, εις ολόκληρον από τους κατηγορουμένους, ως χρηματική ικανοποίηση για την ηθική βλάβη από τις αποδιδόμενες πράξεις. Ανέπτυξε δε τη δήλωση παράστασης πολιτικής αγωγής, όπως αυτή αποτυπώνεται στο από 14-10-2020 πρακτικό ΔΣ της ως άνω εγκαλούσας εταιρείας και δήλωσε ότι έχει διορισθεί και αντίκλητος ο δικηγόρος Αθηνών Γεράσιμος Φραγκισκάτος. Προσκόμισαν δε τα εξής έγγραφα, τα οποία αναγνώσθηκαν δημόσια στο ακροατήριο από την Πρόεδρο, χωρίς να προβληθεί αντίρρηση από κανένα παράγοντα της δίκης και ειδικότερα: 1) το πρακτικό ΔΣ της 15-9-2017 της εταιρείας "... Α.Ε", 2) το υπ' αριθμ. ...2011 ΦΕΚ, 3) το υπ' αριθμ. πρωτ. ... από 18-9-2017 πιστοποιητικό ισχύουσας εκπροσώπησης του Επιμελητηρίου Καβάλας (Υπηρεσία Γ.Ε.ΜΗ.), με συνημμένη την υπ' αριθμ. πρωτ. ... από 18-9-2017 ανακοίνωση του Επιμελητηρίου Καβάλας, 4) το πρακτικό ΔΣ της 23-6-2017 της εταιρείας "... Α.Ε.", 5) το πρακτικό έκτακτης Αυτόκλητης Γενικής Συνέλευσης της 23-6-2017 της εταιρείας "... Α.Ε.", την παράσταση δε αυτή δήλωσε και ενώπιον του πρωτοβάθμιου δικαστηρίου [Τριμελούς Εφετείου Κακουργημάτων Αθηνών (Α' Βαθμού)], πριν από την έναρξη της ενώπιόν του αποδεικτικής διαδικασίας, έγινε δεκτή και της επιδικάστηκε το ως άνω ποσό ως χρηματική ικανοποίηση, λόγω ηθικής βλάβης, όπως προκύπτει από την παραδεκτή επισκόπηση των πρακτικών της δίκης, κατά την οποία εκδόθηκε η υπ' αρ. 4732/2018 απόφαση του ανωτέρω δικαστηρίου [Τριμελούς Εφετείου Κακουργημάτων Αθηνών (Α' Βαθμού)]. Κατά της ανωτέρω παράστασης πολιτικής αγωγής της εδρεύουσας στον ... ανωνύμου εταιρείας με την επωνυμία "... Α.Ε.", προέβαλαν αντιρρήσεις άπαντες οι αναιρεσείοντες - κατηγορούμενοι, οι οποίοι με την απόφαση του πρωτοβάθμιου δικαστηρίου [Τριμελούς Εφετείου Κακουργημάτων Αθηνών (Α' Βαθμού)] κηρύχθηκαν ένοχοι και καταδικάστηκαν για τις αξιόποινες πράξεις: α) της τοκογλυφίας, κατ' εξακολούθηση, κατ' επάγγελμα, που τέλεσαν σε βάρος της ανωτέρω δηλώσασας την παράσταση της πολιτικής αγωγής, και β) της νομιμοποίησης εσόδων από εγκληματικές δραστηριότητες, κατ' εξακολούθηση, κατ' επάγγελμα, που αφορούσε παράνομα έσοδα που αποκόμισαν από την τέλεση της ως άνω αξιόποινης πράξης της τοκογλυφίας, κατ' εξακολούθηση, κατ' επάγγελμα. Το δικαστήριο της ουσίας (Πενταμελές Εφετείο Κακουργημάτων Αθηνών) με την προσβαλλόμενη απόφασή του, αφού προηγουμένως έπαυσε οριστικά την ασκηθείσα εναντίον των αναιρεσειόντων - κατηγορουμένων ποινική δίωξη για την πράξη της τοκογλυφίας, κατ' εξακολούθηση, κατ' επάγγελμα, λόγω παραγραφής, όπως ήδη προαναφέρθηκε, απέρριψε, κατά την γνώμη της πλειοψηφίας των μελών της σύνθεσής του, συγκεκριμένα δε των Εφετών Στυλιανής Μπλέτα, Ελένης - Παναγιώτας Λεβεντέλη, Αργυρώς Κανελλοπούλου και Ελένης Τραγουδάρα, τις αντιρρήσεις που προέβαλαν οι αναιρεσείοντες - κατηγορούμενοι για την παράσταση της ανωτέρω ανωνύμου εταιρείας, ως πολιτικώς ενάγουσας - υποστηρίζουσας την κατηγορία, με την ακολούθως εκτιθέμενη, κατά πιστή μεταφορά, αιτιολογία: "(...) Η πράξη της νομιμοποίησης εσόδων από εγκληματική δραστηριότητα (Ν. 2331/1995, όπως το άρθρο 1 τροποποιήθηκε με το άρθρο 2 παρ. 1 του ν. 3424/2005 (που εφαρμόζεται ως επιεικέστερος και για τις προ της ισχύος του πράξεις) έχει αυτοτελές άδικο έναντι, της πρότερης πράξης, δηλαδή του βασικού εγκλήματος, χωρίς να ενδιαφέρει, αν το βασικό έγκλημα έχει υποκύψει σε παραγραφή και δη μετά την τέλεση της πράξης της νομιμοποίησης.
Συνεπώς αρκεί, ότι το βασικό έγκλημα περιλαμβάνεται σ' αυτά που ανήκουν στην εγκληματική δραστηριότητα, χωρίς ν' απαιτείται ο δράστης να πρέπει και να τιμωρηθεί, αφού ο νόμος προϋποθέτει τέλεση εγκλήματος υπαγόμενο στην εγκληματική δραστηριότητα, όχι και καταδίκη υπαιτίου. Ποινή επιβάλλεται για την πράξη της νομιμοποίησης εσόδων και όχι για τα εγκλήματα που αναφέρονται στο άρθρο 1 του Ν. 2331/1995 (βασικά εγκλήματα), στα οποία περιλαμβάνονται και αυτό της τοκογλυφίας, ενώ τα ίδια εγκλήματα περιλήφθηκαν και στο άρθρο 3 Ν. 3691/2008. Παρότι δε η σχετική διάταξη προστατεύει υπερατομικό έννομο αγαθό, είναι δυνατή η παράσταση πολιτικής αγωγής του παθόντος που εθίγη αμέσως από το βασικό έγκλημα από το οποίο προέκυψε η προς νομιμοποίηση περιουσία, διότι για το έννομο αγαθό της νομιμοποίησης εσόδων από παράνομες δραστηριότητες δεν μπορεί να είναι αμέτοχο το έννομο αγαθό του βασικού εγκλήματος, που είναι εξαρτημένο έγκλημα, τα έσοδα του οποίου στη συνέχεια ξεπλένονται, η δε μετατροπή του εγκληματικού προϊόντος, σε κατάσταση νομιμοφάνειας διαιωνίζει την αρχική προσβολή που προκλήθηκε με τη βασική πράξη. Ο νόμος 3691/2008 και η σχετική αιτιολογική έκθεση κάνουν λόγο για προστασία του χρηματοπιστωτικού συστήματος, δηλαδή ενός υπερατομικού έννομου αγαθού, χωρίς όμως να ορίζεται ότι η προστασία του χρηματοπιστωτικού συστήματος είναι το αποκλειστικό αντικείμενο προστασίας του νόμου και η αναφορά του χρηματοπιστωτικού συστήματος ως προστατευόμενου έννομου αγαθού στο άρ. 2 παρ. 1 δεν αποκλείει την προστασία, με το νόμο αυτό και ιδιωτικών συμφερόντων ήτοι των συμφερόντων του προσώπου το οποίο ζημιώθηκε από το βασικό έγκλημα. Η κρίση αυτή ενισχύεται από τις διατάξεις του άρ. 45 ν. 3691/2008, που προβλέπουν την εξάλειψη του αξιοποίνου της πράξης της νομιμοποίησης, εφόσον εξαλειφθεί το αξιόποινο του βασικού εγκλήματος, λόγω ικανοποίησης του ζημιωθέντος από το βασικό αδίκημα ή απαλλαγής του υπαιτίου από την ποινή λόγω ικανοποίησης του ζημιωθέντος για το βασικό αδίκημα κλπ. Η διάταξη αυτή δεν θα είχε κανένα νόημα, αν σκοπός του νόμου ήταν μόνο η προστασία του χρηματοπιστωτικού συστήματος, λαμβανομένου υπ' όψιν ότι σε άλλες περιπτώσεις εγκλημάτων κατά του κοινωνικού συνόλου, δεν προβλέπονται καν αντίστοιχες διατάξεις εξάλειψης του αξιοποίνου, όταν αποζημιώνεται ο ζημιωθείς από τα αδικήματα αυτά, χωρίς να αμφισβητείται η δυνατότητα παράστασης πολιτικής αγωγής επ' αυτών. Κατ' ακολουθία των ανωτέρω ο αμέσως ζημιωθείς από το βασικό έγκλημα νομιμοποιείται σε παράσταση πολιτικής αγωγής και για το ξέπλυμα (...). Στην προκειμένη περίπτωση κατά την εκδίκαση της παρούσας υπόθεσης και πριν την έναρξη της αποδεικτικής διαδικασίας η εταιρεία με την επωνυμία "... Α.Ε.". η οποία εδρεύει στον ... και εκπροσωπείται νόμιμα από την Ο. Κ., επανέλαβε την ήδη δηλωθείσα ενώπιον του πρωτοβαθμίου δικαστηρίου παράσταση πολιτικής αγωγής για την αξιόποινη πράξη της νομιμοποίησης εσόδων για την οποία κατηγορούνται οι κατηγορούμενοι. Κατά της ανωτέρω παράστασης υπέβαλαν αντιρρήσεις οι κατηγορούμενοι δια των συνηγόρων τους, οι οποίες πρέπει ν' απορριφθούν ως ουσιαστικά αβάσιμες καθόσον, όπως προκύπτει από τα προαναφερθέντα, η εγκαλούσα εταιρεία νομιμοποιείται σε παράσταση πολιτικής αγωγής ως αμέσως παθούσα από το βασικό έγκλημα της τοκογλυφίας ανεξάρτητα αν αυτό έχει υποπέσει σε παραγραφή.". Ακολούθως, το δικαστήριο της ουσίας επέτρεψε την παράσταση της ανωτέρω ανωνύμου εταιρείας με την επωνυμία "... Α.Ε." ως πολιτικώς ενάγουσας - υποστηρίζουσας την κατηγορία, με την παραδοχή δε ότι η τελευταία υπέστη ηθική βλάβη, από την αξιόποινη πράξη της νομιμοποίησης εσόδων από εγκληματικές δραστηριότητες, κατ' εξακολούθηση, κατ' επάγγελμα, της επιδίκασε, όπως και το πρωτοβάθμιο δικαστήριο, ως χρηματική ικανοποίηση, το ποσό των σαράντα τεσσάρων ευρώ (44,00 €), που είχε ζητήσει. Επομένως, αφού έγινε δεκτό από το δικαστήριο της ουσίας ότι, το βασικό έγκλημα της τοκογλυφίας, κατ' εξακολούθηση, κατ' επάγγελμα, τελέστηκε σε βάρος της παραπάνω ανωνύμου εταιρείας με την επωνυμία "... Α.Ε." και προκλήθηκε άμεση ζημία σ' αυτήν, τα παράνομα δε έσοδα που αποκόμισαν οι αναιρεσείοντες - κατηγορούμενοι, από την ως άνω σε βάρος της εγκληματική δραστηριότητα, νομιμοποίησαν οι τελευταίοι με την αποδιδόμενη σ' αυτούς αξιόποινη πράξη στην κρινόμενη υπόθεση, πράξεις για τις οποίες παραπέμφθηκαν να δικαστούν στο πρωτοβάθμιο δικαστήριο [Τριμελές Εφετείο Κακουργημάτων Αθηνών (Α' Βαθμού)] και καταδικάστηκαν με την υπ' αρ. 4732/2018 απόφασή του, ακολούθως δε δέχθηκε ότι νομιμοποιείται ενεργητικώς και παραδεκτώς παρέστη ως πολιτικώς ενάγουσα - υποστηρίζουσα την κατηγορία για την πράξη της νομιμοποίησης εσόδων από εγκληματικές δραστηριότητες, ως αμέσως ζημιωθείσα, ορθά έκρινε. Επομένως, οι σχετικοί λόγοι, πρώτος του κύριου δικογράφου της κρινόμενης αίτησης του πρώτου αναιρεσείοντος - κατηγορουμένου, Κ. Τ. του Α., υπό στοιχείο Α' του κύριου δικογράφου της κρινόμενης αίτησης του δεύτερου αναιρεσείοντος - κατηγορουμένου, Α. Μ. του Ι., και υπό στοιχείο
ΙΙ.Α' της κρινόμενης αίτησης του τρίτου αναιρεσείοντος - κατηγορουμένου, Ι. Α. του Ε., με τους οποίους επιχειρείται να θεμελιωθεί ο από το άρθρο 510 παρ. 1 στοιχ. Α' σε συνδυασμό με το άρθρο 171 παρ. 3 του του Κ.Ποιν.Δ. αναιρετικός λόγος της απόλυτης ακυρότητας που συνέβη κατά τη διαδικασία στο ακροατήριο, λόγω παράνομης παράστασης της πολιτικώς ενάγουσας - υποστηρίζουσας την κατηγορία, εδρεύουσας στον ... ανωνύμου εταιρείας με την επωνυμία "... Α.Ε.", στη δίκη κατά την οποία εκδόθηκε η προσβαλλόμενη, είναι αβάσιμοι. Στο σημείο αυτό πρέπει να επισημανθεί ότι ο παραπάνω αναιρετικός λόγος που προβάλλουν οι αναιρεσείοντες - κατηγορούμενοι είναι παραδεκτός μόνον κατά το μέρος που αφορά την παράσταση της ως άνω πολιτικώς ενάγουσας - υποστηρίζουσας την κατηγορία για την αξιόποινη πράξη της νομιμοποίησης εσόδων από εγκληματική δραστηριότητα, κατ' εξακολούθηση, κατ' επάγγελμα, καθόσον από την παραδεκτή επισκόπηση των πρακτικών της δίκης, κατά την οποία εκδόθηκε η προσβαλλόμενη απόφαση, προκύπτει ότι το δικαστήριο της ουσίας, πριν δεχθεί την ανωτέρω παράσταση της πολιτικώς ενάγουσας - υποστηρίζουσας την κατηγορία ανωνύμου εταιρείας με την επωνυμία "... Α.Ε.", έπαυσε οριστικά την ποινική δίωξη εναντίον των αναιρεσειόντων - κατηγορουμένων για την αξιόποινη πράξη της τοκογλυφίας, κατ' εξακολούθηση, κατ' επάγγελμα, λόγω παραγραφής, τη στοιχειοθέτηση της οποίας όμως στη συνέχεια ορθώς ερεύνησε, αφού αποτελούσε το βασικό έγκλημα από το οποίο αποκόμισαν τα παράνομα έσοδα οι αναιρεσείοντες - κατηγορούμενοι, τα οποία κατηγορούνταν οι τελευταίοι στην κρινόμενη υπόθεση ότι νομιμοποίησαν. Ο ως άνω αναιρετικός λόγος που προβάλλουν οι αναιρεσείοντες - κατηγορούμενοι, κατά το μέρος που αφορά την παράσταση της ανωτέρω πολιτικώς ενάγουσας - υποστηρίζουσας την κατηγορία και για την αξιόποινη πράξη της τοκογλυφίας, κατ' εξακολούθηση, κατ' επάγγελμα, είναι απαράδεκτος, στηριζόμενος επί εσφαλμένης προϋπόθεσης, καθόσον, όπως ήδη προαναφέρθηκε, για την ως άνω αξιόποινη πράξη της τοκογλυφίας έπαυσε οριστικά η ασκηθείσα εναντίον τους ποινική δίωξη, λόγω παραγραφής. Επίσης, απαράδεκτος είναι ο ίδιος (πρώτος) λόγος της κρινόμενης αίτησης του τρίτου αναιρεσείοντος - κατηγορουμένου, Ι. Α. του Ε., κατά το μέρος που πλήττεται η προσβαλλόμενη απόφαση για απόλυτη ακυρότητα, λόγω παράνομης παράστασης ως πολιτικώς ενάγοντος του Ελληνικού Δημοσίου, καθόσον από την παραδεκτή επισκόπηση των πρακτικών της δίκης, κατά την οποία εκδόθηκε αυτή (προσβαλλόμενη απόφαση), προκύπτει ότι το Ελληνικό Δημόσιο δεν παραστάθηκε στο δευτεροβάθμιο δικαστήριο της ουσίας (Πενταμελές Εφετείο Κακουργημάτων Αθηνών), παρά μόνον στο πρωτοβάθμιο δικαστήριο [Τριμελές Εφετείο Κακουργημάτων Αθηνών (Α' Βαθμού)], του επιδικάστηκε δε χρηματική ικανοποίηση, λόγω ηθικής βλάβης, το ποσό των πέντε χιλιάδων ευρώ (5.000,00 €), ζήτημα το οποίο θα αντιμετωπιστεί στη συνέχεια της απόφασης στις υπό στοιχεία IXX και ΧΧ σκέψεις, καθόσον, στην προσβαλλόμενη απόφαση μολονότι δεν διαλαμβάνονται παραδοχές ότι το Ελληνικό Δημόσιο νομιμοποιείτο ενεργητικά να παραστεί στην παρούσα δίκη (πρβ. 1175/2022), τελικά, παρά την απουσία του, επιδικάστηκε το ανωτέρω ποσό υπέρ αυτού για την προαναφερθείσα αιτία, όπως θα αντιμετωπιστεί αυτεπαγγέλτως και το ζήτημα που αφορά το ύψος της χρηματικής ικανοποίησης που επιδικάστηκε στην πολιτικώς ενάγουσα - υποστηρίζουσα την κατηγορία, κατά τα εκτιθέμενα ακολούθως στις υπό στοιχεία XVIII και XX σκέψεις. XV. Κατά τις διατάξεις του ισχύοντος Π.Κ., που κυρώθηκε με το άρθρο πρώτο του Ν. 4619/2019 (Φ.Ε.Κ. 95/11-6-2019, τεύχος πρώτο), η ισχύς του οποίου άρχισε, κατά το άρθρο 460 αυτού και το άρθρο δεύτερο του ως άνω νόμου (4619/2019), από 1-7-2019, για την ποινική δίωξη, μεταξύ άλλων εγκλημάτων και αυτό της τοκογλυφίας, που προβλέπεται στο άρθρο 404 του Π.Κ., του οποίου η ποινική δίωξη, υπό το προϊσχύσαν νομικό καθεστώς, ασκείτο αυτεπαγγέλτως από τον εισαγγελέα πλημμελειοδικών, ύστερα από αναφορά, μήνυση ή άλλη είδηση για τη διάπραξή του (άρθρα 27 και 36 του προϊσχύσαντος Κ.Ποιν.Δ.), απαιτείται πλέον έγκληση, κατά τη μεταβατική δε διάταξη του άρθρου 464 του ίδιου ανωτέρω ισχύοντος Π.Κ., "Εκκρεμείς ποινικές διαδικασίες, που έχουν ανοίξει χωρίς την υποβολή εγκλήσεως με αντικείμενο πράξεις για τη δίωξη των οποίων απαιτείται έγκληση στον παρόντα Κώδικα ενώ διώκονταν αυτεπαγγέλτως υπό το προϊσχύσαν δίκαιο, συνεχίζονται εφόσον ο δικαιούμενος να υποβάλει έγκληση δηλώσει εντός τεσσάρων μηνών από την έναρξη της ισχύος του παρόντος ότι επιθυμεί την πρόοδό τους" (Α.Π. 657/2021). Η δήλωση βούλησης του παθόντος για τη συνέχιση της ποινικής διαδικασίας και την πρόοδο της δίκης για κατ' έγκληση διωκόμενο έγκλημα, το οποίο υπό τον προϊσχύσαντα Π.Κ. διωκόταν αυτεπαγγέλτως, δεν απαιτείται να είναι ρητή και πανηγυρική, αλλά αρκεί απλή δήλωση, σύμφωνα με την προαναφερθείσα μεταβατική διάταξη του άρθρου 464 του ισχύοντος Π.Κ., από την οποία όμως με σαφήνεια να συνάγεται η βούληση αυτή, η δήλωση δε του παθόντος για παράσταση πολιτικής αγωγής στη σχετική δίκη υποδηλώνει σαφώς τη βούλησή του (παθόντος), για συνέχιση της ποινικής διαδικασίας και τιμωρία του υπαίτιου δράστη, ο σκοπός δε της ανωτέρω μεταβατικής διάταξης του άρθρου 464 του ισχύοντος Π.Κ. εκπληρώνεται ακόμη και όταν η εν λόγω δήλωση έλαβε χώρα πριν την ισχύ της, σε προγενέστερο χρόνο, θεωρούμενη ως υποβολή έγκλησης, ακόμη και αν έγινε μετά την παρέλευση τριμήνου από την τέλεση της αξιόποινης πράξης (Α.Π. 944/2022, Α.Π. 138/2021). Εξάλλου, η διάταξη που απαιτεί πλέον την υποβολή έγκλησης για αξιόποινη πράξη που πριν διωκόταν αυτεπαγγέλτως, συνιστά αναμφισβήτητα επιεικέστερο νόμο κατά την έννοια του άρθρου 2 παρ. 1 του Π.Κ. και εφαρμόζεται, εφόσον συντρέχουν οι νόμιμες προϋποθέσεις της διάταξης αυτής (Α.Π. 1364/2022, Α.Π. 412/2020), σύμφωνα και με όσα έχουν εκτεθεί στην προηγηθείσα υπό στοιχείο VII νομική σκέψη. XVI. Στην προκείμενη περίπτωση, όπως προκύπτει από την παραδεκτή, για τις ανάγκες του αναιρετικού ελέγχου, επισκόπηση των πρακτικών της δίκης, κατά την οποία εκδόθηκε η προσβαλλόμενη απόφαση, μετά την έναρξη της συζήτησης επί της εν λόγω υπόθεσης και πριν την έναρξη της αποδεικτικής διαδικασίας, οι συνήγοροι υπεράσπισης όλων των αναιρεσειόντων - κατηγορουμένων, αφού ζήτησαν και έλαβαν διαδοχικά τον λόγο από την Πρόεδρο του δευτεροβάθμιου δικαστηρίου, ανέπτυξαν προφορικά, στη συνέχεια δε κατέθεσαν εγγράφως και καταχωρίστηκαν στα πρακτικά, κατ' άρθρο 141 παρ. 2 του Κ.Ποιν.Δ., αυτοτελείς ισχυρισμούς των εντολέων τους περί εξάλειψης του αξιοποίνου του βασικού εγκλήματος της τοκογλυφίας, κατ' επάγγελμα, λόγω μη υποβολής δήλωσης, κατ' άρθρο 464 του ισχύοντος Π.Κ. από την παθούσα, εντός της προβλεπόμενης νόμιμης προθεσμίας, επιπλέον δε ο συνήγορος του δεύτερου αναιρεσείοντος - κατηγορουμένου, Α. Μ. του Ι., πρόβαλε και τον ισχυρισμό ότι δεν υποβλήθηκε έγκληση για το βασικό έγκλημα της τοκογλυφίας, κατ' εξακολούθηση, κατ' επάγγελμα, από την αμέσως παθούσα, κατά τους ισχυρισμούς του, μονοπρόσωπη εταιρεία περιορισμένης ευθύνης με την επωνυμία "... ΕΠΕ". Ακολούθως το δικαστήριο της ουσίας, με την προσβαλλόμενη απόφασή του, απέρριψε τους ανωτέρω ισχυρισμούς με την ακόλουθη, κατά πιστή μεταφορά, αιτιολογία: "(...) αβάσιμη τυγχάνει και η αιτίαση των κατηγορουμένων ότι έχει εξαλειφθεί το αξιόποινο του κατ' έγκληση πλέον διωκόμενου βασικού αδικήματος της τοκογλυφίας, λόγω μη υποβολής εκ μέρους της εγκαλούσας ανώνυμης εταιρίας δήλωσης εντός τεσσάρων μηνών από την έναρξη της ισχύος του νέου ΚΠΔ, ότι επιθυμεί την πρόοδο της ποινικής διαδικασίας, σύμφωνα με τη μεταβατική διάταξη του άρθρου 464 Π.Κ., ενόψει μάλιστα του ότι και η μήνυση είχε υποβληθεί μετά την παρέλευση της προβλεπόμενης από τον νόμο τρίμηνης προθεσμίας, με συνέπεια ο λόγος αυτός να επιδρά και στο αξιόποινο του αδικήματος της νομιμοποίησης, διότι με την υποβολή μήνυσης εκ μέρους της φερόμενης ως παθούσας και δικαιούμενης για υποβολή έγκλησης ανώνυμης εταιρίας "... Α.Ε.", με την οποία η τελευταία ζητούσε ρητά την ποινική δίωξη των κατηγορουμένων για την τελεσθείσα σε βάρος της (αυτεπαγγέλτως τότε διωκόμενη, υπό το καθεστώς του προϊσχύσαντος Π.Κ.) τοκογλυφία, δήλωνε και τη βούλησή της για την πρόοδο της διαδικασίας, με αποτέλεσμα να υποκαθίσταται η προβλεπόμενη από τη διάταξη του άρθρου 464 Π.Κ., απλή, άλλωστε, δήλωση και επομένως πληρούται ο σκοπός αυτής (ΑΠ 557/2020, όπου - επισημαίνεται - δεν γίνεται λόγος για τήρηση της τρίμηνης προθεσμίας για την υποβολή της).(...).". Με αυτά που δέχθηκε το δικαστήριο της ουσίας και απέρριψε τους ανωτέρω ισχυρισμούς των αναιρεσειόντων - κατηγορουμένων, διέλαβε στην προσβαλλόμενη απόφασή του αρκούντως επαρκή αιτιολογία, κατά τα αναφερόμενα στην προηγηθείσα υπό στοιχείο Χ νομική σκέψη, περαιτέρω δε ορθώς ερμήνευσε και εφάρμοσε τις ουσιαστικές ποινικές διατάξεις των άρθρων 2 παρ. 1 και 464 του Π.Κ., σύμφωνα με όσα έχουν εκτεθεί στην προηγηθείσα υπό στοιχείο XV νομική σκέψη. Επομένως, οι υπό στοιχεία Δ'. και Γ'. λόγοι του κύριου δικογράφου της κρινόμενης αίτησης του δεύτερου αναιρεσείοντος - κατηγορουμένου, Α. Μ. του Ι., με τους οποίους πλήττεται η προσβαλλόμενη απόφαση και επιχειρείται η θεμελίωση αντιστοίχως των από το άρθρο 510 παρ. 1 στοιχ. Δ' και Θ' του Κ.Ποιν.Δ, λόγων αναίρεσης αντιστοίχως για έλλειψη αιτιολογίας και υπέρβαση εξουσίας, καθώς και ο υπό στοιχείο
ΙΙ.Β'. λόγος της υπό κρίση αίτησης του τρίτου αναιρεσείοντος - κατηγορουμένου, Ι. Α. του Ε., με τον οποίο πλήττεται η προσβαλλόμενη απόφαση και επιχειρείται η θεμελίωση του από το άρθρο 510 παρ. 1 στοιχ. Δ' του Κ.Ποιν.Δ. λόγος αναίρεσης για έλλειψη ειδικής αιτιολογίας είναι αβάσιμοι, καθόσον στηρίζονται επί της εσφαλμένης προϋπόθεσης ότι άμεσα παθούσα στην κρινόμενη υπόθεση είναι η μονοπρόσωπη εταιρεία περιορισμένης ευθύνης με την επωνυμία "... Ε.Π.Ε." και όχι η εδρεύουσα στον ... ανώνυμος εταιρεία με την επωνυμία "... Α.Ε.", η οποία είχε παραστεί ως πολιτικώς ενάγουσα - υποστηρίζουσα την κατηγορία στη δίκη επί της οποίας εκδόθηκε η προσβαλλόμενη απόφαση και κατά τις παραδοχές της προσβαλλόμενης απόφασης είναι η παθούσα, όπως άλλωστε δέχθηκε και το πρωτοβάθμιο δικαστήριο [Τριμελές Εφετείο Κακουργημάτων Αθηνών (Α' Βαθμού)] με την υπ' αρ. 4732/2018 απόφασή του. XVII. Περαιτέρω, καθόσον αφορά τον τρίτο αναιρεσείοντα - κατηγορούμενο, Ι. Α. του Ε., το δικαστήριο της ουσίας, με τις εκτιθέμενες στην προηγηθείσα υπό στοιχείο ΧΙ σκέψη παραδοχές, διέλαβε στην προσβαλλόμενη απόφασή του την από τα άρθρα 93 παρ. 3 του Συντάγματος και 139 του Κ.Ποιν.Δ. απαιτούμενη ειδική και εμπεριστατωμένη αιτιολογία, κατά τα αναφερόμενα στην προηγηθείσα υπό στοιχείο Χ νομική σκέψη, μόνον ως προς την στοιχειοθέτηση του βασικού εγκλήματος της συνέργειας σε τοκογλυφία, κατ' εξακολούθηση, κατ' επάγγελμα, από το οποίο ο ως άνω τρίτος αναιρεσείων - κατηγορούμενος αποκόμισε τα περιγραφόμενα σ' αυτήν (προσβαλλόμενη απόφαση) παράνομα έσοδα, συγκεκριμένα δε το ποσό των εννιακοσίων έξι χιλιάδων εννιακοσίων ευρώ (906.900,00 €), που του κατέβαλε ως αμοιβή η πολιτικώς ενάγουσα - υποστηρίζουσα την κατηγορία, εδρεύουσα στον ... ανώνυμος εταιρεία με την επωνυμία "... Α.Ε.", για τη συμμετοχή του στην κατάρτιση και υλοποίηση των εικονικών συμβάσεων αγοραπωλησίας καπνών, που υπέκρυπταν συμβάσεις δανείου, όπως αναλυτικά έχει εκτεθεί στην προηγηθείσα υπό στοιχείο Χ
ΙΙ σκέψη, ανεξάρτητα και πέραν των παράνομων τοκογλυφικών ωφελημάτων που αποκόμισαν οι πρώτος, Κ. Τ. του Α., και δεύτερος, Α. Μ. του Ι., αναιρεσείοντες - κατηγορούμενοι, ως εκπρόσωποι της ανωνύμου εταιρείας με την επωνυμία "... ΕΤΑΙΡΕΙΑ" με το διακριτικό τίτλο "... ΑΕ". Αντίθετα, ως προς τη στοιχειοθέτηση της αξιόποινης πράξης της νομιμοποίησης εσόδων από εγκληματικές δραστηριότητες, κατ' εξακολούθηση, κατ' επάγγελμα, για την οποία κηρύχθηκε ένοχος και καταδικάστηκε ο τρίτος αναιρεσείων - κατηγορούμενος, Ι. Α. του Ε., κατά τα προαναφερόμενα, η αιτιολογία της προσβαλλόμενης απόφασης είναι ελλιπής και ασαφής για τη θεμελίωση του ανωτέρω εγκλήματος. Ειδικότερα, ο τρίτος αναιρεσείων - κατηγορούμενος, Ι. Α. του Ε. κηρύχθηκε ένοχος για την ανωτέρω αξιόποινη πράξη, συνιστάμενη στο ότι χρησιμοποίησε το ως άνω ποσό των εννιακοσίων έξι χιλιάδων εννιακοσίων ευρώ (906.900,00 €), που παράνομα αποκόμισε από τη συνέργειά του στην πράξη της τοκογλυφίας, κατ' εξακολούθηση, κατ' επάγγελμα, που τέλεσαν οι προαναφερόμενοι πρώτος και δεύτερος αναιρεσείοντες - κατηγορούμενοι, για την απόκτηση (αγορά) οικοπέδου επί της οδού ..., στη ..., την οικοδόμηση διώροφης οικίας επ' αυτού, καθώς και την ενσωμάτωση του ανωτέρω ποσού σε δικούς του τραπεζικούς λογαριασμούς και της τότε συζύγου του Ν. Κ.. Από τις παραδοχές της προσβαλλόμενης απόφασης όμως ουδόλως προκύπτει ο χρόνος που ο τρίτος αναιρεσείων - κατηγορούμενος, Ι. Α. του Ε., απέκτησε το ως άνω ακίνητο, αλλά ούτε και ο χρόνος που ανήγειρε επ' αυτού διώροφη οικία, έλλειψη και ασάφεια που είναι ουσιώδεις για την έκβαση της κρινόμενης υπόθεσης. Τούτο δε διότι, στην περίπτωση κατά την οποία το παραπάνω ακίνητο ο τρίτος αναιρεσείων - κατηγορούμενος το απέκτησε πριν από την τέλεση του βασικού εγκλήματος της συνέργειας σε τοκογλυφία, κατ' εξακολούθηση, κατ' επάγγελμα, σε συνδυασμό με ότι δεν υφίσταται παραδοχή στην προσβαλλόμενη απόφαση ότι αποκτήθηκε αυτό με πίστωση του τιμήματός του, που εξοφλήθηκε μετά την τέλεση του ως άνω βασικού εγκλήματος με τη χρησιμοποίηση του ανωτέρω ποσού που αποκόμισε από τη συνδρομή του στην τέλεση του τελευταίου (βασικού εγκλήματος), όπως και στην περίπτωση κατά την οποία την επ' αυτού οικία ανοικοδόμησε πριν την τέλεση του ως άνω βασικού εγκλήματος, δεν στοιχειοθετείται η προαναφερόμενη αξιόποινη πράξη της νομιμοποίησης εσόδων από εγκληματικές δραστηριότητες, αφού για τη θεμελίωσή της απαιτείται να έχει προηγηθεί η τέλεση του βασικού εγκλήματος, σύμφωνα με όσα έχουν εκτεθεί στην προηγηθείσα υπό στοιχείο ΙΧ νομική σκέψη. Η παραπάνω ασάφεια της αιτιολογίας της προσβαλλόμενης απόφασης επιτείνεται από το ότι, αν και τα περιουσιακά στοιχεία που αποτελούν προϊόν του βασικού αδικήματος ή που έχουν αποκτηθεί αμέσως ή εμμέσως ως προϊόν της αξιόποινης πράξης της νομιμοποίησης εσόδων από εγκληματικές δραστηριότητες κατάσχονται και, εφόσον δεν συντρέχει περίπτωση απόδοσής τους στον ιδιοκτήτη, σύμφωνα με την παρ. 2 του άρθρου 311 και το δεύτερο εδάφιο του άρθρου 372 του ισχύοντος Κ.Ποιν.Δ., δημεύονται υποχρεωτικά με την καταδικαστική απόφαση (άρθρο 2 παρ. 6 του Ν. 2331/1995 και ήδη άρθρο 40 παρ. 1 του Ν. 4557/2018, όπως ισχύει μετά την τροποποίησή του με το άρθρο 7 του Ν. 4816/2021), το δικαστήριο της ουσίας δεν διέταξε την κατάσχεση και δήμευση του ως άνω επί της οδού ..., στη ..., ακινήτου μετά της επ' αυτού ανοικοδομηθείσας διώροφης οικίας, μέχρι του ανωτέρω ποσού των εννιακοσίων έξι χιλιάδων εννιακοσίων ευρώ (906.900,00 €), το οποίο, κατά τις παραδοχές της προσβαλλόμενης απόφασης αποτελεί προϊόν του βασικού εγκλήματος της άμεσης συνέργειας σε τοκογλυφία, κατ' εξακολούθηση, κατ' επάγγελμα, χρησιμοποιήθηκε δε για την αγορά του παραπάνω ακινήτου και την ανοικοδόμηση επ' αυτού διώροφης οικίας, με την αιτιολογία, κατά πιστή αντιγραφή, "(...) Τέλος όσον αφορά τον 4ο κατηγορούμενο (αναφέρεται στον τρίτο αναιρεσείοντα - κατηγορούμενο, Ι. Α. του Ε.) η δήμευση στα περιουσιακά του στοιχεία πέραν των τραπεζικών λογαριασμών όπου κατατέθηκε το ποσό των 906.900 ευρώ είναι δυσανάλογη καθώς πρόκειται να του προξενήσει υπέρμετρη & ανεπανόρθωτη βλάβη στερώντας το σπίτι όπου διαμένει με την οικογένειά του", από την οποία (αιτιολογία) εμμέσως συνάγεται ότι το δικαστήριο της ουσίας είχε αμφιβολίες για το αν το παραπάνω προϊόν του βασικού εγκλήματος χρησιμοποιήθηκε για την απόκτηση του ως άνω ακινήτου και την ανοικοδόμηση επ' αυτού διώροφης οικίας. Στο σημείο αυτό κρίνεται σκόπιμο να επισημανθεί ότι το ανωτέρω ποσό των εννιακοσίων έξι χιλιάδων εννιακοσίων ευρώ (906.900,00 €), κατά τις παραδοχές της προσβαλλόμενης απόφασης, καταβλήθηκε από την πολιτικώς ενάγουσα - εδρεύουσα στον ... ανώνυμο εταιρεία με την επωνυμία "... Α.Ε." στον τρίτο αναιρεσείοντα - κατηγορούμενο, Ι. Α. του Ε., τμηματικά, είτε με καταθέσεις μετρητών ή τραπεζικών επιταγών στους λογαριασμούς που διατηρούσαν ο τελευταίος ή η σύζυγός του, Ν. Κ., ή αμφότεροι, στις αναφερόμενες τράπεζες, είτε με την παράδοση μετρητών σ' αυτόν ή τραπεζικών επιταγών που εισπράχθηκαν από αυτόν (τρίτο αναιρεσείοντα - κατηγορούμενο, Ι. Α. του Ε.). Συγκεκριμένα, κατά τις παραδοχές της προσβαλλόμενης απόφασης, συνολικό ποσό τετρακοσίων χιλιάδων ευρώ (400.000,00 €) καταβλήθηκε τμηματικά στον τρίτο αναιρεσείοντα - κατηγορούμενο, Ι. Α. του Ε., από την πολιτικώς ενάγουσα - υποστηρίζουσα την κατηγορία, με μετρητά και με παράδοση τραπεζικών επιταγών, ειδικότερα δε με μετρητά καταβλήθηκαν τα ποσά των 130.000,00 ευρώ, 50.000,00 ευρώ και 100.000,00 ευρώ, αντιστοίχως την 13-6-2005, τον Οκτώβριο του έτους 2005 και την 29-12-2005, με παράδοση δε τραπεζικών επιταγών τα ποσά των 100.000,00 ευρώ και 20.000,00 ευρώ, αντιστοίχως την 29-12-2005 και 28-2-2016, ενώ το υπόλοιπο ποσό των πεντακοσίων έξι χιλιάδων εννιακοσίων ευρώ (506.900,00 €) κατατέθηκε σε τραπεζικούς λογαριασμούς, ειδικότερα δε κατατέθηκαν τα ποσά των 50.000,00 ευρώ, 44.100,00 ευρώ, 70.000,00 ευρώ, 60.000,00 ευρώ, 70.000,00 ευρώ, 12.800,00 ευρώ, 50.000,00 ευρώ, 50.000,00 ευρώ, 25.000,00 ευρώ, 25.000,00 ευρώ και 50.000,00 ευρώ, αντιστοίχως την 16-4-2003, 26-6-2003, 23-6-2004, 23-6-2004, 10-1-2005, 12-4-2005, 18-4-2005, 25-11-2005, 25-11-2005 και 25-11-2005, από την πολιτικώς ενάγουσα - υποστηρίζουσα την κατηγορία σε τραπεζικούς λογαριασμούς του τρίτου αναιρεσείοντος - κατηγορουμένου, Ι. Α. του Ε., και της συζύγου του, Ν. Κ., κατά τα προαναφερόμενα. Για το ως άνω ποσό των τετρακοσίων χιλιάδων ευρώ (400.000,00 €), που καταβλήθηκε με μετρητά και με παράδοση επιταγών στον τρίτο αναιρεσείοντα - κατηγορούμενο, Ι. Α. του Ε., εφόσον η αιτιολογία της προσβαλλόμενης απόφασης ότι χρησιμοποιήθηκε για την αγορά του ανωτέρω ακινήτου και την ανοικοδόμηση επ' αυτού διώροφης οικίας κρίθηκε ελλιπής και ασαφής, δεν μπορεί να γίνει λόγος για νομιμοποίησή του με άλλον τρόπο, αφού μόνη η είσπραξη του προϊόντος του βασικού εγκλήματος από τον αυτουργό, εφόσον δεν επακολουθήσουν άλλες διακριτές ενέργειές του για τη νομιμοποίησή του, δεν στοιχειοθετεί την ανωτέρω αξιόποινη πράξη, σύμφωνα με όσα εκτενώς έχουν αναπτυχθεί στην προηγηθείσα υπό στοιχείο ΙΧ νομική σκέψη. Περαιτέρω, για το παραπάνω ποσό των πεντακοσίων έξι χιλιάδων εννιακοσίων ευρώ (506.900,00 €), λαμβανομένου υπόψη του ότι, κατά τις παραδοχές της προσβαλλόμενης απόφασης, τα προαναφερόμενα ποσά κατατέθηκαν σε τραπεζικούς λογαριασμούς του τρίτου αναιρεσείοντος - κατηγορουμένου, Ι. Α. του Ε., και της συζύγου του, Ν. Κ., όχι από τον ίδιο, αλλά από την πολιτικώς ενάγουσα - υποστηρίζουσα την κατηγορία, σε συνδυασμό με το ότι δεν υφίσταται οποιαδήποτε παραδοχή στην προσβαλλόμενη απόφαση ότι η καταβολή των ανωτέρω ποσών έγινε με τον παραπάνω τρόπο (κατάθεση σε τραπεζικούς λογαριασμούς) με υπόδειξη του τρίτου αναιρεσείοντος - κατηγορουμένου, Ι. Α. του Ε., με σκοπό τη συγκάλυψη της παράνομης προέλευσης αυτών, δεν στοιχειοθετείται το έγκλημα της νομιμοποίησης εσόδων από εγκληματικές δραστηριότητες, για το οποίο κηρύχθηκε ένοχος και καταδικάστηκε ο ως άνω τρίτος αναιρεσείων - κατηγορούμενος, με μόνη την κατάθεση των παραπάνω ποσών σε τραπεζικούς λογαριασμούς με τον τρόπο που προαναφέρθηκε, μολονότι είναι δυνατόν να στοιχειοθετηθεί η αξιόποινη πράξη της νομιμοποίησης εσόδων από εγκληματικές δραστηριότητες με την κατάθεση των παράνομων εσόδων σε τραπεζικούς λογαριασμούς, σύμφωνα με όσα έχουν εκτεθεί στην προηγηθείσα υπό στοιχείο ΙΧ νομική σκέψη. Με βάση τα ανωτέρω ο υπό στοιχείο
ΙΙ. Γ' λόγος της κρινόμενης αίτησης του τρίτου αναιρεσείοντος - κατηγορουμένου, Ι. Α. του Ε., με τον οποίο πλήττεται η προσβαλλόμενη απόφαση με τον από το άρθρο 510 παρ. 1 στοιχ. Δ' του Κ.Ποιν.Δ. λόγο αναίρεσης για έλλειψη ειδικής και εμπεριστατωμένης αιτιολογίας ως προς την κήρυξή του ενόχου του εγκλήματος της νομιμοποίησης εσόδων από εγκληματικές δραστηριότητες, κατ' εξακολούθηση, κατ' επάγγελμα, είναι βάσιμος. Στο σημείο αυτό πρέπει να επισημανθεί ότι δεν τίθεται ζήτημα παραγραφής των μερικότερων πράξεων του ανωτέρω εγκλήματος, για τις οποίες παρήλθε χρονικό διάστημα μεγαλύτερο της εικοσαετίας (δεκαπενταετής παραγραφή και πενταετής αναστολή αυτής), καθόσον η τέλεσή του φέρεται ότι τελέστηκε κατ' εξακολούθηση, με ενότητα δόλου (άρθρο 98 παρ. 2 του Π.Κ.), ως εκ τούτου δε η παραγραφή για το σύνολο των μερικότερων πράξεών του αρχίζει από τότε που τελέστηκε η τελευταία από τις μερικότερες πράξεις, η οποία κατά τις παραδοχές της προσβαλλόμενης απόφασης έλαβε χώρα την 28-2-2006 (Ολ. Α.Π. 5/2002, Α.Π. 403/2022, Α.Π. 557/2020). XVIII. Κατά το άρθρο 470 εδ. α' του Κ.Ποιν.Δ., στην περίπτωση που ασκήθηκε ένδικο μέσο εναντίον καταδικαστικής απόφασης από εκείνον που καταδικάστηκε ή υπέρ αυτού, δεν μπορεί να γίνει χειρότερη η θέση του ούτε να ανακληθούν τα ευεργετήματα που δόθηκαν με την απόφαση που προσβάλλεται. Με την ανωτέρω διάταξη καθιερώνεται η αρχή της μη χειροτέρευσης της θέσης του κατηγορουμένου, με οποιονδήποτε τρόπο, αμέσως ή εμμέσως, είτε με την επαύξηση των ποινικών κυρώσεων σε βάρος του καταδικασθέντος (πραγματική χειροτέρευση) είτε με την επιβάρυνση της νομικής μεταχείρισης αυτού, δηλαδή κυρίως εάν αναγνωρίζεται βαρύτερη ενοχή του από το δευτεροβάθμιο δικαστήριο (νομική χειροτέρευση), διαπιστούμενη με τη σύγκριση του περιεχομένου των διατακτικών, αφενός της απόφασης που προσβάλλεται με το ένδικο μέσο και αφετέρου αυτής που εκδίδεται από το δικαστήριο του ενδίκου μέσου. Περαιτέρω, από τις διατάξεις των άρθρων 63 επ. του ισχύοντος από 1-7-2019 Κ.Ποιν.Δ., που κυρώθηκε με το Ν. 4620/2019 (Φ.Ε.Κ. 96/11-6-2019, τεύχος πρώτο), προκύπτει ότι οι δικαιούμενοι κατά τον αστικό κώδικα σε χρηματική ικανοποίηση της ηθικής τους βλάβης μπορούν να παραστούν στο ποινικό δικαστήριο για την υποστήριξη της κατηγορίας, ενώ για την ικανοποίηση της ανωτέρω αξίωσής τους αρμόδια είναι τα πολιτικά δικαστήρια, κατά τη μεταβατική διάταξη του άρθρου 588 του ανωτέρω Κ.Ποιν.Δ. όμως, "Αστικές αξιώσεις που έχουν εισαχθεί σε ποινικά δικαστήρια παραπέμπονται υποχρεωτικά ως ανεκκαθάριστες στα πολιτικά δικαστήρια, εκτός αν έχουν επιδικαστεί, οπότε ως προς αυτές εφαρμόζονται οι διατάξεις του καταργούμενου κώδικα ποινικής δικονομίας" (Α.Π. 1667/2022). Εξάλλου, κατά την έννοια της διάταξης του άρθρου 510 παρ.1 στοιχ. Θ' του ισχύοντος Κ.Ποιν.Δ., υπέρβαση εξουσίας, που ιδρύει τον από τη διάταξη αυτή προβλεπόμενο λόγο αναίρεσης, ερευνάται δε και αυτεπαγγέλτως από τον Άρειο Πάγο, υπό την προϋπόθεση ότι εμφανίστηκε ο αναιρεσείων και η αίτηση αναίρεσης που άσκησε είναι παραδεκτή (άρθρο 511 εδ. α' του Κ.Ποιν.Δ.), υπάρχει, όταν το δικαστήριο άσκησε δικαιοδοσία που δεν του παρέχεται από το νόμο ή υφίσταται μεν τέτοια δικαιοδοσία, δεν συντρέχουν όμως οι όροι, οι οποίοι του παρέχουν την εξουσία να κρίνει στη συγκεκριμένη περίπτωση ή, όταν αρνείται να ασκήσει δικαιοδοσία, η οποία του παρέχεται από το νόμο στη συγκεκριμένη περίπτωση, αν και συντρέχουν οι απαιτούμενοι γι' αυτό κατά το νόμο όροι. Στην πρώτη περίπτωση, που το δικαστήριο αποφασίζει κάτι, για το οποίο δεν έχει δικαιοδοσία, υπάρχει θετική υπέρβαση εξουσίας, ενώ στη δεύτερη περίπτωση που παραλείπει να αποφασίσει κάτι, το οποίο υποχρεούται στο πλαίσιο της δικαιοδοσίας του, υπάρχει αρνητική υπέρβαση εξουσίας. Υπέρβαση εξουσίας, που εμπίπτει στην ανωτέρω πρώτη περίπτωση, υπάρχει και όταν το δικαστήριο, που κρίνει επί ενδίκου μέσου που άσκησε ο ίδιος ο κατηγορούμενος ή ασκήθηκε υπέρ αυτού, τον κηρύξει αθώο για μία από τις πράξεις για τη οποία είχε καταδικασθεί πρωτοδίκως ή κρίνει περί παραγραφής μιας εκ των επιβληθεισών ποινών, διατήρησε όμως την ίδια ποινή ή τη χρηματική ικανοποίηση για την ηθική βλάβη που υπέστη ο εγκαλών (Α.Π. 446/2022). ΙΧΧ. Σύμφωνα με τη διάταξη του άρθρου 171 παρ. 3 του ισχύοντος από 1-7-2019 Κ.Ποιν.Δ., απόλυτη ακυρότητα, η οποία ιδρύει λόγο αναίρεσης της απόφασης κατά το άρθρο 510 παρ. 1 στοιχ. Α' του ίδιου κώδικα, η οποία λαμβάνεται υπόψη αυτεπαγγέλτως σε κάθε στάδιο της διαδικασίας ακόμη και από τον Άρειο Πάγο, επιφέρει η παρά το νόμο παράσταση του υποστηρίζοντος την κατηγορία κατά τη διαδικασία στο ακροατήριο, η οποία υφίσταται όταν δεν συντρέχουν στο πρόσωπό του οι όροι της ενεργητικής και παθητικής νομιμοποίησής του, σύμφωνα με τις διατάξεις των 63 και 66 του Κ.Ποιν.Δ., ή όταν παραβιάστηκε η διαδικασία, η οποία έπρεπε να τηρηθεί, αναφορικά με τον τρόπο και το χρόνο άσκησής της κατά το άρθρο 67 του Κ.Ποιν.Δ., ενώ κάθε άλλη έλλειψη ή πλημμέλεια που αφορά την παράσταση του υποστηρίζοντος την κατηγορία, δεν επιφέρει απόλυτη ακυρότητα, εφόσον οι πλημμέλειες αυτές αφορούν απλώς το συμφέρον του δικαιούχου και όχι του κατηγορουμένου ούτε πλήττουν τη δημόσια τάξη (Α.Π. 2057/2019). Περαιτέρω, κατά τη μεταβατική διάταξη του άρθρου 588 παρ. 3 του ισχύοντος από 1-7-2019 Κ.Ποιν.Δ., αστικές αξιώσεις που έχουν εισαχθεί σε ποινικά δικαστήρια παραπέμπονται υποχρεωτικά ως ανεκκαθάριστες στα πολιτικά δικαστήρια, εκτός αν έχουν επιδικαστεί, οπότε ως προς αυτές εφαρμόζονται οι διατάξεις του καταργούμενου Κ.Ποιν.Δ. (Α.Π. 175/2022). Από τις ανωτέρω διατάξεις του ισχύοντος Κ.Ποιν.Δ., σε συνδυασμό με τη διάταξη του άρθρου 502 παρ. 1 εδ. ε' του προϊσχύσαντος μέχρι 30-6-2019 Κ.Ποιν.Δ., κατά την οποία: "Το κεφάλαιο της απόφασης για τις πολιτικές απαιτήσεις που προσβάλλεται από τον κατηγορούμενο ή από τον εισαγγελέα εξετάζεται από το εφετείο και αν ακόμη δεν είναι παρών ο πολιτικώς ενάγων", συνάγεται ότι η ιδιότητα του παραστάντος νομοτύπως πρωτοδίκως ως πολιτικώς ενάγοντος δεν παύει από το ότι αυτός δεν εμφανίστηκε στο δευτεροβάθμιο δικαστήριο, ή εμφανίστηκε χωρίς να δηλώνει και πάλι παράσταση πολιτικής αγωγής, χωρίς όμως να δηλώσει παραίτηση από αυτήν, κρίνεται δε η πολιτική αγωγή στο πλαίσιο που διατυπώθηκε στο πρωτοβάθμιο δικαστήριο και κατά το μέτρο που έγινε δεκτή από αυτό (Α.Π. 198/2022, Α.Π. 395/2020). ΧΧ. Στην προκείμενη περίπτωση, όπως προκύπτει από την παραδεκτή, για τις ανάγκες του αναιρετικού ελέγχου, επισκόπηση των πρακτικών της δίκης του πρωτοβάθμιου δικαστηρίου [Τριμελούς Εφετείου Κακουργημάτων Αθηνών (Α' Βαθμού)], κατά την οποία εκδόθηκε η υπ' αρ. 4732/2018 απόφαση, προκύπτει ότι οι πρώτος, Κ. Τ. του Α., και δεύτερος, Α. Μ. του Ι., αναιρεσείοντες - κατηγορούμενοι, καταδικάστηκαν με την ανωτέρω απόφαση για δύο εγκλήματα, συγκεκριμένα δε για: α) τοκογλυφία, κατ' εξακολούθηση, κατ' επάγγελμα, και β) νομιμοποίηση εσόδων από εγκληματικές ενέργειες, κατ' εξακολούθηση, κατ' επάγγελμα, επιβλήθηκε δε σε καθέναν από αυτούς ποινή κάθειρξης δέκα (10) ετών για καθένα από τα ως άνω εγκλήματα και κατά συγχώνευση συνολική ποινή κάθειρξης δεκαπέντε (15) ετών, περαιτέρω δε επιδικάστηκε στην εδρεύουσα στον ... ανώνυμο εταιρεία με την επωνυμία "... Α.Ε.", που παρέστη ως πολιτικώς ενάγουσα στη δίκη, κατά την οποία εκδόθηκε η παραπάνω απόφαση του πρωτοβάθμιου δικαστηρίου, χρηματική ικανοποίηση σαράντα τεσσάρων ευρώ (44,00 €), για την ηθική βλάβη που υπέστη από τα ανωτέρω εγκλήματα. Στη συνέχεια, κατόπιν άσκησης των υπ' αρ. 1418 και 1421, με ημερομηνία 5-12-2018, εφέσεων αντιστοίχως των ως άνω πρώτου και δεύτερου αναιρεσειόντων - κατηγορουμένων, εκδόθηκε η προσβαλλόμενη απόφαση με την οποία έπαυσε οριστικά η ασκηθείσα εναντίον των τελευταίων ποινική δίωξη για το έγκλημα της τοκογλυφίας, κατ' εξακολούθηση, κατ' επάγγελμα, λόγω παραγραφής, κηρύχθηκαν αυτοί αθώοι για μερικότερες πράξεις του εγκλήματος της νομιμοποίησης εσόδων από εγκληματικές δραστηριότητες, κατ' εξακολούθηση, ένοχοι δε μόνον για μερικότερες πράξεις του ίδιου εγκλήματος, και καταδικάστηκε καθένας από αυτούς σε ποινή φυλάκισης τριών (3) ετών, η εκτέλεση της οποίας ανεστάλη επί τριετία, επιδικάστηκε δε στην παραπάνω πολιτικώς ενάγουσα και ήδη υποστηρίζουσα την κατηγορία το ίδιο ποσό των σαράντα τεσσάρων ευρώ (44,00 €), για χρηματική ικανοποίηση, λόγω της ηθικής βλάβης που υπέστη από το ανωτέρω έγκλημα της νομιμοποίησης εσόδων από εγκληματικές δραστηριότητες, κατ' εξακολούθηση, συγκεκριμένα δε από τις μερικότερες πράξεις του για τις οποίες κηρύχθηκαν ένοχοι οι ως άνω πρώτος και δεύτερος αναιρεσείοντες - κατηγορούμενοι. Από τα προαναφερόμενα καθίσταται σαφές ότι το δευτεροβάθμιο δικαστήριο της ουσίας (Πενταμελές Εφετείο Κακουργημάτων Αθηνών), επιδικάζοντας το ίδιο ποσό χρηματικής ικανοποίησης με εκείνο που είχε επιδικάσει το πρωτοβάθμιο δικαστήριο [Τριμελές Εφετείο Κακουργημάτων Αθηνών (Α' Βαθμού)], ενώ καταδίκασε τους ανωτέρω πρώτο και δεύτερο αναιρεσείοντες - κατηγορουμένους μόνο για μερικότερες πράξεις τους ενός από τα δύο εγκλήματα για τα οποία είχαν καταδικαστεί πρωτοδίκως, κατέστησε χειρότερη τη θέση των τελευταίων (πρώτου και δεύτερου αναιρεσειόντων - κατηγορουμένων) και υπέπεσε στην ερευνώμενη και αυτεπαγγέλτως από τον Άρειο Πάγο πλημμέλεια του άρθρου 510 παρ. 1 στοιχ. Θ' του Κ.Ποιν.Δ., υπερβαίνοντας θετικά την εξουσία του, σύμφωνα με όσα έχουν εκτεθεί στην προηγηθείσα υπό στοιχείο XVIII νομική σκέψη (Α.Π. 957/2016). Περαιτέρω, από την παραδεκτή για τις ανάγκες του αναιρετικού ελέγχου επισκόπηση των ανωτέρω πρακτικών της δίκης του πρωτοβάθμιου δικαστηρίου [Τριμελούς Εφετείου Κακουργημάτων Αθηνών (Α' Βαθμού)], προκύπτει ότι κατά την εκδίκαση της παρούσας υπόθεσης ενώπιόν του δήλωσε παράσταση πολιτικής αγωγής το Ελληνικό Δημόσιο, η οποία έγινε δεκτή για το έγκλημα της νομιμοποίησης εσόδων από εγκληματικές δραστηριότητες και του επιδικάστηκε με την υπ' αρ. 4732/2018 απόφαση ως χρηματική ικανοποίηση, λόγω ηθικής βλάβης, το ποσό των πέντε χιλιάδων ευρώ (5.000,00 €), κατά την εκδίκαση όμως της υπόθεσης ενώπιον του δευτεροβάθμιου δικαστηρίου της ουσίας, δηλαδή του Πενταμελούς Εφετείου Κακουργημάτων Αθηνών, ουδόλως παραστάθηκε, όπως προκύπτει από την επισκόπηση των πρακτικών της δίκης, κατά την οποία εκδόθηκε η προσβαλλόμενη απόφαση. Περαιτέρω, το δικαστήριο της ουσίας, μολονότι το Ελληνικό Δημόσιο δεν παραστάθηκε κατά την εκδίκαση της υπόθεσης ενώπιόν του, ορθώς, κατ' αρχάς, διέλαβε στην προσβαλλόμενη απόφαση διάταξη σχετικά με την χρηματική ικανοποίηση, λόγω ηθικής βλάβης, που επιδικάστηκε στο τελευταίο από το πρωτοβάθμιο δικαστήριο [Τριμελές Εφετείο Κακουργημάτων Αθηνών (Α' Βαθμού)], σύμφωνα με όσα έχουν εκτεθεί στην προηγηθείσα υπό στοιχείο ΙΧΧ νομική σκέψη, πλην όμως η αντίστοιχη αιτιολογία είναι ελλιπής, αλλά και αντιφατική, υπερβαίνοντας μάλιστα θετικά την εξουσία του, ως προς το ύψος της χρηματικής ικανοποίησης που επιδίκασε στο Ελληνικό Δημόσιο για την προαναφερθείσα αιτία. Ειδικότερα, το δικαστήριο της ουσίας, χωρίς να διαλάβει οποιαδήποτε αιτιολογία για την ενεργητική νομιμοποίηση του Ελληνικού Δημοσίου, ως πολιτικώς ενάγοντος, ήδη υποστηρίζοντος την κατηγορία, στην παρούσα υπόθεση, λαμβανομένου υπόψη ότι ουδεμία παραδοχή υφίσταται στην προσβαλλόμενη απόφαση ότι το τελευταίο, δηλαδή του Ελληνικό Δημόσιο, ζημιώθηκε από τις μερικότερες πράξεις του εγκλήματος της νομιμοποίησης εσόδων από παράνομες δραστηριότητες, κατ' εξακολούθηση, κατ' επάγγελμα, για τις οποίες κηρύχθηκαν ένοχοι οι πρώτος, Κ. Τ. του Α., και δεύτερος, Α. Μ. του Ι., αναιρεσείοντες - κατηγορούμενοι, αναγκαία προϋπόθεση για την ενεργητική νομιμοποίησή του ως πολιτικώς ενάγοντος, ήδη υποστηρίζοντος την κατηγορία, έκρινε ότι δικαιούται χρηματική ικανοποίηση, λόγω ηθικής βλάβης, και επιδίκασε σ' αυτό (Ελληνικό Δημόσιο), για την ανωτέρω αιτία, το ποσό των πέντε χιλιάδων ευρώ (5.000,00 €), όπως και το πρωτοβάθμιο δικαστήριο, μολονότι οι ως άνω πρώτος και δεύτερος αναιρεσείοντες - κατηγορούμενοι κηρύχθηκαν ένοχοι μόνον για μερικότερες πράξεις του ως άνω εγκλήματος και όχι για όλες, όπως στο πρωτοβάθμιο δικαστήριο, ενώ στο σκεπτικό της προσβαλλόμενης απόφασης διαλαμβάνεται ότι η χρηματική ικανοποίηση που δικαιούται το Ελληνικό Δημόσιο για την αποκατάσταση της ηθικής του βλάβης ανέρχεται στο ποσό των δύο χιλιάδων ευρώ (2.000,00 €). Με την κρίση του αυτή όμως το δικαστήριο της ουσίας αφενός στέρησε την προσβαλλόμενη απόφασή του της απαιτούμενης αιτιολογίας για την επιδίκαση του ανωτέρω ποσού στο Ελληνικό Δημόσιο, ως χρηματική ικανοποίηση, λόγω ηθικής βλάβης, αφού ουδόλως ερεύνησε αν νομιμοποιείται ενεργητικά στην κρινόμενη υπόθεση ως πολιτικώς ενάγον (ήδη υποστηρίζον την κατηγορία), αφετέρου δε υπερέβη θετικά την εξουσία του, ως προς το ύψος της χρηματικής ικανοποίησης που επιδίκασε στο τελευταίο. Επομένως, ο υπό στοιχείο Β' λόγος του κύριου δικογράφου της κρινόμενης αίτησης του δεύτερου αναιρεσείοντος - κατηγορουμένου, Α. Μ. του Ι., με τον οποίο ο τελευταίος πλήττει την προσβαλλόμενη απόφαση για έλλειψη αιτιολογίας, ως προς την χρηματική ικανοποίηση που επιδικάστηκε στο Ελληνικό Δημόσιο, λόγω ηθικής βλάβης, είναι βάσιμος, αναιρετική πλημμέλεια που ερευνάται αυτεπαγγέλτως από τον Άρειο Πάγο και για τον πρώτο αναιρεσείοντα - κατηγορούμενο, Κ. Τ. του Α., όπως αυτεπαγγέλτως ερευνάται από τον Άρειο Πάγο και η υπέρβαση εξουσίας του δικαστηρίου της ουσίας, για αμφότερους τους ως άνω πρώτο και δεύτερο αναιρεσείοντες - κατηγορουμένους, σε σχέση με το ύψος της χρηματικής ικανοποίησης που επιδικάστηκε, λόγω ηθικής βλάβης, στο Ελληνικό Δημόσιο. ΧΧΙ. Κατά το άρθρο 145 παρ. 1 και 2 του Κ.Ποιν.Δ., όταν στην απόφαση, στην ποινική διαταγή ή στην διάταξη υπάρχουν λάθη ή παραλείψεις που δεν παράγουν ακυρότητα, το δικαστήριο που την εξέδωσε και στην περίπτωση που κατ' αυτής έχει ασκηθεί ένδικο μέσο, το δικαστήριο που αποφασίζει για τούτο, εφόσον δεν το απέρριψε ως απαράδεκτο, ύστερα από αίτηση του Εισαγγελέα ή κάποιου από τους διαδίκους ή και αυτεπαγγέλτως, διατάσσει τη διόρθωση ή συμπλήρωσή της, εφόσον από αυτή δεν επέρχεται ουσιώδης μεταβολή της απόφασης και δεν αλλοιώνεται η αληθινή εικόνα αυτών που πράγματι συνέβησαν στο ακροατήριο, ουσιώδης δε μεταβολή υπάρχει ιδίως όταν εκφέρεται νέα δικαιοδοτική κρίση, επιβάλλεται κύρια ποινή, παρεπόμενη ποινή ή μέτρο ασφαλείας. Από τις διατάξεις αυτές σαφώς συνάγεται, ότι, επί άσκησης αναίρεσης κατά απόφασης, εφόσον δεν απορρίπτεται ως απαράδεκτη, ο Άρειος Πάγος είναι αρμόδιος να προβεί, συντρεχόντων των νόμιμων προς τούτο όρων, στη διόρθωση ή συμπλήρωση της καθ' ης η αίτηση αναίρεσης απόφασης (Ολ. Α.Π. 365/1982, Α.Π. 1509/2019), δύναται δε να θεωρηθεί ως αίτηση διόρθωσης και το στο δικόγραφο της αναίρεσης προβαλλόμενο σχετικό παράπονο (Α.Π. 943/2022). ΧΧ
ΙΙ. Στην προκείμενη περίπτωση, όπως προκύπτει από την προσβαλλόμενη απόφαση, ο πρώτος αναιρεσείων - κατηγορούμενος, Κ. Τ. του Α., με τον δεύτερο λόγο της του κύριου δικογράφου της κρινόμενης αίτησής του, πλήττει την προσβαλλόμενη απόφαση για έλλειψη ειδικής και εμπεριστατωμένης αιτιολογίας, καθώς και για εσφαλμένη εφαρμογή ουσιαστικής ποινικής διάταξης, με την επίκληση ότι στη σελίδα 2164 αυτής (προσβαλλόμενης απόφασης) εκτίθεται ότι καταδικάστηκε για την αξιόποινη πράξη της νομιμοποίησης εσόδων από εγκληματικές δραστηριότητες σύμφωνα με το Ν. 2331/1995, όπως τροποποιήθηκε με το Ν. 3425/2005, ο οποίος αφορά την "Κύρωση των τροποποιήσεων που έγιναν στο Μόντρεαλ στις 15 ? 17 Σεπτεμβρίου 1997 και στο Πεκίνο στις 29 Νοεμβρίου ? 3 Δεκεμβρίου 1999, του Πρωτοκόλλου του Μόντρεαλ του 1987, που κυρώθηκε με το ν. 1818/1988 (ΦΕΚ 253 Α'), σχετικά με τις ουσίες που καταστρέφουν τη στιβάδα του όζοντος." και ουδεμία σχέση έχει με τις τροποποιήσεις του Ν. 2331/2005. Όπως προκύπτει από τα πρακτικά της δίκης, κατά την οποία εκδόθηκε η προσβαλλόμενη απόφαση, στην ως άνω σελίδα της, διαλαμβάνονται, κατά πιστή αντιγραφή, τα εξής: "(...) η πράξη για την οποία κηρύχθηκαν ένοχοι οι κατηγορούμενοι προβλέπεται και τιμωρείται από τα άρθρα 1, 13 εδ. στ', 14, 16, 16, 26 παρ. 1α, 27, 45, 46 παρ. 1β', 51, 52, 60, 79, 98, άρθρο 1 εδ. α' υποπ. Ι, β', γ' 2 παρ. 1 εδ. β', δ', 6, 8, 9 10, 3 ν. 2331/1995, ως αντικ. με άρθρ. 2, 3 ν. 3425/2005". Πράγματι ο Ν. 3425/2005 δεν έχει οποιαδήποτε σχέση με τις τροποποιήσεις του Ν. 2331/1995, ο οποίος τροποποιήθηκε με το Ν. 3424/2005, από προφανή δε παραδρομή διαλαμβάνεται στην προσβαλλόμενη απόφαση εσφαλμένα ο Ν. 3425/2005, αντί του ορθού 3424/2005. Η ως άνω παραδρομή δεν συνιστά αναιρετική πλημμέλεια που να δικαιολογεί την αναίρεση της προσβαλλόμενης απόφασης, παρά μόνον τη διόρθωσή της, καθόσον δεν επηρεάζει την αιτιολογία της ως προς την ενοχή και καταδίκη των πρώτου, Κ. Τ. του Α., και δεύτερου, Α. Μ. του Ι., αναιρεσειόντων - κατηγορουμένων, προσδίδοντας σ' αυτήν (προσβαλλόμενη απόφαση) αντιφατικότητα ή ασάφεια, καθόσον ουδεμία αμφιβολία υφίσταται ως προς την αξιόποινη πράξη για την οποία κηρύχθηκαν ένοχοι και καταδικάστηκαν, κατά τα προαναφερόμενα, σε συνδυασμό με το δεν επέρχεται ουσιώδης μεταβολή της απόφασης και δεν αλλοιώνεται η αληθινή εικόνα αυτών που πράγματι συνέβησαν στο ακροατήριο από την προαναφερθείσα προφανή παραδρομή.
Συνεπώς, με βάση τα ανωτέρω, συντρέχουν οι νόμιμες προϋποθέσεις διόρθωσης της προσβαλλόμενης απόφασης, κατ' άρθρο 145 του Κ.Ποιν.Δ., αρμόδιος δε προς τούτο είναι ο Άρειος Πάγος, σύμφωνα με όσα έχουν εκτεθεί στην προηγηθείσα υπό στοιχείο ΧΧΙ νομική σκέψη, λαμβανομένου υπόψη του ότι οι κρινόμενες αιτήσεις δεν απορρίπτονται ως απαράδεκτες. Ανεξαρτήτως των προαναφερομένων, λαμβανομένου υπόψη ότι ο Άρειος Πάγος, κατ' εφαρμογή της διάταξης του άρθρου 514 στοιχ. α' του Κ.Ποιν.Δ., ακόμη και αν δε εμφανιστεί ο αναιρεσείων, παραθέτει αυτεπαγγέλτως το σχετικό άρθρο του ποινικού νόμου που εφαρμόστηκε στην προσβαλλόμενη απόφαση, αν αυτό δεν έχει παρατεθεί σ' αυτή ή έχει παρατεθεί εσφαλμένα, στην κρινόμενη δε υπόθεση οι διατάξεις του ποινικού νόμου που εφαρμόστηκαν για την κήρυξη της ενοχής και καταδίκης των πρώτου, Κ. Τ. του Α., και δεύτερου, Α. Μ. του Ι., αναιρεσειόντων - κατηγορουμένων, τέθηκαν αφενός ελλιπώς και αφετέρου εσφαλμένα, εκ παραδρομής, ειδικότερα δε αντί των προαναφερομένων έπρεπε να τεθούν οι διατάξεις των άρθρων "(...) 1, 12, 13 περ. ε', 14, 16, 16, 26 εδ. α', 27 παρ. 2, 45, 51, 52, 79, 83, 84 παρ. 1, περ. α' και ε', 3, 98 παρ. 2 του Π.Κ., 1 στοιχ. α' περ. ii, β' του Ν. 2331/1995, όπως ίσχυαν μετά την αντικατάστασή τους με το Ν. 3424/2005 (Φ.Ε.Κ. 305/13-12-2005, τεύχος πρώτο), 39 παρ. 1 περ. δ' και ε', 3 και 4 του Ν. 4557/2018, όπως είχε συμπληρωθεί με το άρθρο 30 του Ν. 4734/2020 και αντικαταστάθηκε με το άρθρο 5 του Ν. 4816/2021", πρέπει να γίνει η ανωτέρω διόρθωση και να τεθούν οι ως άνω διατάξεις στην προσβαλλόμενη απόφαση, προς αντικατάσταση των παραπάνω εσφαλμένων και ελλιπών που διαλαμβάνονται σ' αυτήν. Επομένως, πρέπει να διαταχθεί η διόρθωση και συμπλήρωση της προσβαλλόμενης απόφασης στο παραπάνω σημείο της, εφόσον η σχετική ανωτέρω αιτίαση, που προβάλλεται με τον δεύτερο λόγο του κύριου δικογράφου της κρινόμενης αίτησης αναίρεσης του πρώτου αναιρεσείοντος - κατηγορουμένου, Κ. Τ. του Α., εκτιμάται ως αίτημα διόρθωσης της προσβαλλόμενης απόφασης. Χ
ΙΙΙ. Κατ' ακολουθίαν των προαναφερομένων, πρέπει: 1) να απορριφθεί το αίτημα του πρώτου αναιρεσείοντος - κατηγορουμένου, Κ. Τ. του Α., για αναβολή συζήτησης της υπόθεσης, 2) να διορθωθεί και συμπληρωθεί η προσβαλλόμενη απόφαση, να παρατεθούν δε οι διατάξεις των ουσιαστικών ποινικών νόμων που εφαρμόστηκαν στην παρούσα υπόθεση, ως προς την κήρυξη ενόχων των πρώτου, Κ. Τ. του Α., και δεύτερου, Α. Μ. του Ι., αναιρεσειόντων - κατηγορουμένων, κατά τα ειδικότερα οριζόμενα στο διατακτικό της απόφασης, και 3) κατά παραδοχή: α) του από το άρθρο 510 παρ. 1 στοιχ. Δ' του Κ.Ποιν.Δ. υπό στοιχείο Β' λόγου του κύριου δικογράφου της κρινόμενης αίτησης του δεύτερου αναιρεσείοντος - κατηγορουμένου, Α. Μ. του Ι., για έλλειψη ειδικής αιτιολογίας της προσβαλλόμενης απόφασης, ως προς την χρηματική ικανοποίηση που επιδικάστηκε στο Ελληνικό Δημόσιο, και β) του από το άρθρο 510 παρ. 1 στοιχ. Δ' του Κ.Ποιν.Δ., υπό στοιχείο
ΙΙ.Γ' λόγου της κρινόμενης αίτησης του τρίτου αναιρεσείοντος - κατηγορουμένου, Ι. Α. του Ε., για έλλειψη ειδικής και εμπεριστατωμένης αιτιολογίας της προσβαλλόμενης απόφασης, ως προς την κήρυξή του ενόχου για την αξιόποινη πράξη της νομιμοποίησης εσόδων από εγκληματικές δραστηριότητες, κατ' εξακολούθηση, κατ' επάγγελμα, καθώς και κατ' αυτεπάγγελτη έρευνα, σύμφωνα με το άρθρο 511 εδ. α' του Κ.Ποιν.Δ., του από το άρθρο 510 παρ. 1 στοιχ. Δ' του Κ.Ποιν.Δ. αναιρετικού λόγου της έλλειψης αιτιολογίας, ως προς την χρηματική ικανοποίηση που επιδικάστηκε στο Ελληνικό Δημόσιο, καθόσον αφορά τον πρώτο αναιρεσείοντα - κατηγορούμενο, Κ. Τ. του Α., και του από το άρθρο 510 παρ. 1 στοιχ. Θ' του Κ.Ποιν.Δ. αναιρετικού λόγου της υπέρβασης εξουσίας, ως προς τη χρηματική ικανοποίηση που επιδικάστηκε στην εδρεύουσα στον ... ανώνυμο εταιρεία με την επωνυμία "... Α.Ε." και στο Ελληνικό Δημόσιο, καθόσον αφορά τους πρώτο, Κ. Τ. του Α., και δεύτερο, Α. Μ. του Ι., αναιρεσείοντες - κατηγορουμένους, λαμβανομένου υπόψη του ότι οι κρινόμενες αιτήσεις αναίρεσης των τελευταίων ασκήθηκαν νομότυπα και εμπρόθεσμα, είναι δε παραδεκτές, περιέχουσες τους προαναφερθέντες παραδεκτούς λόγους και αυτοί εμφανίσθηκαν στην παρούσα δίκη, να αναιρεθεί, κατά ένα μέρος, η προσβαλλόμενη απόφαση, ειδικότερα δε: α) ως προς το σύνολο των διατάξεών της, που αφορούν τον τρίτο αναιρεσείοντα - κατηγορούμενο, Ι. Α. του Ε., χωρίς να εξεταστεί ο υπό στοιχείο
ΙΙΙ. λόγος της κρινόμενης αίτησής του περί απόλυτης ακυρότητας που συνέβη κατά τη διαδικασία στο ακροατήριο, με την επίκληση ότι για την ενοχή του λήφθηκαν υπόψη από το δικαστήριο της ουσίας έγγραφα η ταυτότητα των οποίων δεν προκύπτει από τα πρακτικά της δίκης, κατά την οποία εκδόθηκε η προσβαλλόμενη απόφαση, η έρευνα του οποίου παρέλκει ως αλυσιτελής (Α.Π. 681/2023, Α.Π. 817/2020), και β) ως προς τις διατάξεις της που αφορούν τους πρώτο, Κ. Τ. του Α., και δεύτερο, Α. Μ. του Ι., αναιρεσείοντες - κατηγορουμένους, με τις οποίες επιδικάστηκε χρηματική ικανοποίηση, λόγω ηθικής βλάβης: i) στην εδρεύουσα στον ... ανώνυμο εταιρεία με την επωνυμία "... Α.Ε.", που παρέστη στη δίκη, κατά την οποία εκδόθηκε η προσβαλλόμενη απόφαση, ως πολιτικώς ενάγουσα - υποστηρίζουσα την κατηγορία, και ii) στο Ελληνικό Δημόσιο, που παρέστη ως πολιτικώς ενάγον στο πρωτοβάθμιο δικαστήριο, ακολούθως δε, σύμφωνα με τις διατάξεις των άρθρων 519 και 522 του Κ.Ποιν.Δ., όπως το πρώτο τροποποιήθηκε με το άρθρο 8 παρ. 35 του Ν. 4637/2019 (Φ.Ε.Κ. 180/18-11-2019, τεύχος πρώτο) και το δεύτερο αντικαταστάθηκε με το άρθρο 159 του Ν. 4855/2021 (Φ.Ε.Κ. 215/12-11-2021, τεύχος πρώτο), να παραπεμφθεί η υπόθεση, για νέα συζήτηση, κατά το ως άνω αναιρούμενο μέρος της προσβαλλόμενης απόφασης, στο ίδιο δικαστήριο που την εξέδωσε, αφού είναι δυνατή η συγκρότησή του από άλλους δικαστές, εκτός από εκείνους που δίκασαν προηγουμένως, να απορριφθούν δε, στο σύνολό τους, η κρινόμενη αίτηση του πρώτου αναιρεσείοντος - κατηγορουμένου, Κ. Τ. του Α., καθώς και οι πρόσθετοι λόγοι αναίρεσης που άσκησε αυτός, και, κατά τα λοιπά, η κρινόμενη αίτηση του δεύτερου αναιρεσείοντος - κατηγορουμένου, Α. Μ. του Ι., όπως και οι πρόσθετοι λόγοι αναίρεσης που άσκησε αυτός, κατά τα αναφερόμενα στο σκεπτικό της απόφασης, εφόσον δεν υπάρχει άλλος αναιρετικός λόγος προς έρευνα.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Ι.
Απορρίπτει το αίτημα αναβολής συζήτησης της υπόθεσης, που υποβλήθηκε από τoν πρώτο αναιρεσείοντα - κατηγορούμενο, Κ. Τ. του Α..
II.
Διορθώνει και συμπληρώνει την προσβαλλόμενη υπ' αρ. 487, 678α, 900, 1053, 1082, 1095, 1331/2021 απόφαση του Πενταμελούς Εφετείου Κακουργημάτων Αθηνών, στη σελίδα 2164 της οποίας παραθέτει τις διατάξεις των ουσιαστικών ποινικών νόμων που εφαρμόστηκαν στην παρούσα υπόθεση, ως προς την κήρυξη ενόχων των πρώτου Κ. Τ. του Α. και της Κ., κατοίκου ... (οδός ...), και δεύτερου, Α. Μ. του Ι. και της Α., κατοίκου ... (οδός ...), αναιρεσειόντων - κατηγορουμένων, για την αξιόποινη πράξη της νομιμοποίησης εσόδων από εγκληματικές δραστηριότητες, από κοινού, κατ' εξακολούθηση, κατ' επάγγελμα, συγκεκριμένα δε αντί των αναφερομένων στην προσβαλλόμενη απόφαση παραθέτει στην ανωτέρω σελίδα της (2164) τις διατάξεις των άρθρων: "(...) 1, 12, 13 περ. ε', 14, 16, 16, 26 εδ. α', 27 παρ. 2, 45, 51, 52, 79, 83, 84 παρ. 1, περ. α' και ε', 3, 98 παρ. 2 του Π.Κ., 1 στοιχ. α' περ. ii, β' του Ν. 2331/1995, όπως ίσχυαν μετά την αντικατάστασή τους με το Ν. 3424/2005 (Φ.Ε.Κ. 305/13-12-2005, τεύχος πρώτο), 39 παρ. 1 περ. δ' και ε', 3 και 4 του Ν. 4557/2018, όπως είχε συμπληρωθεί με το άρθρο 30 του Ν. 4734/2020 και αντικαταστάθηκε με το άρθρο 5 του Ν. 4816/2021".
ΙΙI.
Αναιρεί, κατά ένα μέρος, την υπ' αρ. 487, 678α, 900, 1053, 1082, 1095, 1331/2021 απόφαση του Πενταμελούς Εφετείου Κακουργημάτων Αθηνών, συγκεκριμένα δε αναιρεί αυτήν: 1) ως προς το σύνολο των διατάξεών της που αφορούν τον τρίτο αναιρεσείοντα - κατηγορούμενο, Ι. Α. του Ε. και της Κ., κάτοικο ... (οδός ...), και 2) ως προς τις διατάξεις που αφορούν: α) τους πρώτο, Κ. Τ. του Α. και της Κ., κάτοικο ... (οδός ...), και β) δεύτερο, Α. Μ. του Ι. και της Α., κάτοικο ... (οδός ...), αναιρεσείοντες - κατηγορουμένους, με τις οποίες επιδικάστηκε χρηματική ικανοποίηση, λόγω ηθικής βλάβης: α) στην εδρεύουσα στον ... ανώνυμο εταιρεία με την επωνυμία "... Α.Ε.", που παρέστη στη δίκη, κατά την οποία εκδόθηκε η ανωτέρω προσβαλλόμενη απόφαση, ως πολιτικώς ενάγουσα - υποστηρίζουσα την κατηγορία, και β) στο Ελληνικό Δημόσιο, που παρέστη ως πολιτικώς ενάγον στο πρωτοβάθμιο δικαστήριο.
ΙV.
Παραπέμπει την υπόθεση, κατά το ως άνω αναιρούμενο μέρος της, για νέα συζήτηση στο ίδιο δικαστήριο (Πενταμελές Εφετείο Κακουργημάτων Αθηνών), που θα συγκροτηθεί από άλλους δικαστές, εκτός από εκείνους που είχαν δικάσει προηγουμένως.
V.
Απορρίπτει: 1) στο σύνολό τους: α) την από 14-6-2022 δήλωση του πρώτου αναιρεσείοντος - κατηγορουμένου, Κ. Τ. του Α. και της Κ., κατοίκου ... (οδός ...), ενώπιον του Γραμματέα του Εφετείου Αθηνών Σ. Κ., για την οποία συντάχθηκε η υπό στοιχεία Αριθμός Ε.Μ.: 35/2022, με ημερομηνία 14-6-2022, έκθεση, και β) τους από 19-10-2022 και 4-1-2023 πρόσθετους λόγους αναίρεσης του ιδίου (πρώτου αναιρεσείοντος - κατηγορουμένου, Κ. Τ. του Α.), που κατατέθηκαν στην αρμόδια Γραμματέα της Εισαγγελίας του Αρείου Πάγου αντιστοίχως την 21-10-2022 και 16-1-2023, συντάχθηκαν δε οι σχετικές με τις ίδιες ημερομηνίες (αντιστοίχως 21-10-2022 και 16-1-2023) εκθέσεις, και 2), κατά τα λοιπά: α) την από 14-6-2022, προς τον Εισαγγελέα του Αρείου Πάγου (αρ. πρωτ: 5257/14-6-2022), δήλωση του δεύτερου αναιρεσείοντος - κατηγορουμένου, Α. Μ. του Ι. και της Α., κατοίκου ... (οδός ...), και β) τους από 18-10-2022 πρόσθετους λόγους αναίρεσης του ιδίου (δεύτερου αναιρεσείοντος - κατηγορουμένου, Α. Μ. του Ι.), που κατατέθηκαν στην αρμόδια Γραμματέα της Εισαγγελίας του Αρείου Πάγου την 18-10-2022 και συντάχθηκε η σχετική με την ίδια ημερομηνία (18-10-2022) έκθεση, για αναίρεση της υπ' αρ. 487, 678α, 900, 1053, 1082, 1095, 1331/2021 απόφασης του Πενταμελούς Εφετείου Κακουργημάτων Αθηνών.
Κρίθηκε και αποφασίσθηκε στην Αθήνα στις 29 Ιουνίου 2023.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 28 Νοεμβρίου 2023.
Ο ΑΝΤΙΠΡΟΕΔΡΟΣ Η ΓΡΑΜΜΑΤΕΑΣ

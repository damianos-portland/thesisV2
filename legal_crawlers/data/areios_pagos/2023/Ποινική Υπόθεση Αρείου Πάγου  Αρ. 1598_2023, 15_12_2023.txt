Ποινική Υπόθεση Αρείου Πάγου  Αρ. 1598/2023, 15/12/2023

Αριθμός 1598/2023
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
ΣΤ' ΠΟΙΝΙΚΟ ΤΜΗΜΑ-(ΩΣ ΣΥΜΒΟΥΛΙΟ)
Συγκροτήθηκε από τους Δικαστές: Ελένη Κατσούλη, Αντιπρόεδρο του Αρείου Πάγου, Γεωργία Κατσιμαγκλή, Διονύσιο Παλλαδινό - Εισηγητή, Παναγιώτα Πασσίση και Κωνσταντίνα Νάκου, Αρεοπαγίτες.
Συνήλθε σε δημόσια συνεδρίαση στο Κατάστημά του στις 12 και 18 Δεκεμβρίου 2023, με την παρουσία των Αντεισαγγελέων του Αρείου Πάγου 1)Ελένης Κοντακτσή και 2)Κωνσταντίνου Τζαβέλλα αντίστοιχα, (γιατί κωλύεται η Εισαγγελέας) και του Γραμματέως Χαράλαμπου Αθανασίου, για να δικάσει την έφεση του εκκαλούντος - εκζητουμένου K. N. του P., υπηκόου ..., κρατούμενου στο Σωφρονιστικό Κατάστημα ..., που δεν εμφανίστηκε, κατά της υπ'αριθμ.421/2023 απόφασης του Συμβουλίου Εφετών .... Το Συμβούλιο Εφετών ..., με την ως άνω απόφασή του αποφάσισε την εκτέλεση του από 2-8-2023 Ευρωπαϊκού Εντάλματος Σύλληψης που εκδόθηκε από τις Δικαστικές Αρχές της ... σε βάρος του ανωτέρω εκζητουμένου.
Κατά της αποφάσεως αυτής ο εκζητούμενος και τώρα εκκαλών, άσκησε την από 20-10-2023 και με αριθμό 10772/23 έφεση, για τους λόγους που αναφέρονται σ' αυτήν, η οποία συντάχθηκε ενώπιον της Προϊσταμένης Διεύθυνσης του Σωφρονιστικού Καταστήματος ... Σταύρου Ευθυμίας και καταχωρίστηκε στο οικείο πινάκιο με τον αριθμό 976/2023. Προκειμένης συζητήσεως
Αφού άκουσε την Αντεισαγγελέα η οποία πρότεινε να απορριφθεί ως ανυποστήρικτη η έφεση του εκκαλούντος - εκζητουμένου και να εκτελεστεί το Ευρωπαϊκό Ένταλμα Σύλληψης.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Εισάγεται ενώπιον του παρόντος Συμβουλίου η από 20-10-2023 έφεση, ασκηθείσα με δήλωση ενώπιον του Προϊσταμένου του Σωφρονιστικού Καταστήματος ..., για την οποία συντάχθηκε η έκθεση 10772/2023, του K. N. του P., υπηκόου ..., κατά της απόφασης 421/19-10-2023 του Συμβουλίου Εφετών ..., με την οποία διατάχθηκε η εκτέλεση του από 2-8-2023 Ευρωπαϊκού Εντάλματος Σύλληψης που εκδόθηκε από τις Δικαστικές Αρχές της ....
Από τις διατάξεις των άρθρων 9 και 18 του Νόμου 3251/2004, προκύπτει ότι, αρμόδια αρχή για την έκδοση της απόφασης εκτέλεσης του Ευρωπαϊκού εντάλματος σύλληψης, αν ο εκζητούμενος δεν συγκατατίθεται να προσαχθεί στο κράτος έκδοσης του εντάλματος, είναι το Συμβούλιο Εφετών, στην περιφέρεια του οποίου αυτός διαμένει ή συλλαμβάνεται. Εξάλλου, από τη διάταξη του άρθρου 22 παρ.1 του ίδιου Νόμου προκύπτει ότι, κατά της οριστικής απόφασης το Συμβουλίου Εφετών, επιτρέπεται η άσκηση έφεσης από τον εκζητούμενο ή τον Εισαγγελέα, σύμφωνα με τα οριζόμενα στο άρθρο 451 του ΚΠοινΔ, ενώπιον του Αρείου Πάγου, ο οποίος αποφαίνεται σε Συμβούλιο μετά από κλήτευση του εκζητουμένου. Περαιτέρω, κατά τη διάταξη του άρθρου 501 παρ.1 εδ.α` του ΚΠοινΔ, η οποία, ελλείψει ρύθμισης, εφαρμόζεται αναλόγως και επί της παραπάνω έφεσης, αν κατά τη συζήτηση της υπόθεσης ο εκκαλών-εκζητούμενος, που έχει κλητευθεί νόμιμα και εμπρόθεσμα να εμφανισθεί στο ακροατήριο του Δικαστηρίου του Αρείου Πάγου, δεν εμφανισθεί αυτοπροσώπως ή δια συνηγόρου υπεράσπισης, αν συντρέχει περίπτωση της παρ.2 του άρθρου 340 του ΚΠΔ, τότε η έφεση του εκζητουμένου απορρίπτεται ως ανυποστήρικτη (ΑΠ 563/2019). Στην προκειμένη περίπτωση, όπως προκύπτει από το αποδεικτικό επίδοσης με ημεροχρονολογία 9-11-2023 που συντάχθηκε από τον Χ. Κ., υπάλληλο του Σωφρονιστικού Καταστήματος ..., ο εκκαλών - εκζητούμενος K. N. του P., υπήκοος ..., κρατούμενος στο Σωφρονιστικό Κατάστημα ..., κλητεύθηκε από την Εισαγγελέα του Αρείου Πάγου νόμιμα και εμπρόθεσμα, με την παράδοση στα χέρια του ιδίου, κατά τις διατάξεις των άρθρων 155 παρ. 2 και 166 παρ. 1 του ΚΠοινΔ, της υπ' αριθμό 976/8-11-2022 κλήσης της Εισαγγελέα του Αρείου Πάγου, για να εμφανισθεί στη συνεδρίαση του Συμβουλίου του Δικαστηρίου αυτού, της 12ης Δεκεμβρίου 2023, που είχε ορισθεί για να συζητηθεί η ανωτέρω έφεσή του, κατά της 421/19-10-2023 απόφασης του Συμβουλίου Εφετών ..., με την οποία διατάχθηκε η εκτέλεση του από 2-8-2023 Ευρωπαϊκού Εντάλματος Σύλληψης που εκδόθηκε από τις Δικαστικές Αρχές της .... Ο εκκαλών, όμως, δεν εμφανίσθηκε κατά την παραπάνω συνεδρίαση, κατά την εκφώνηση της υπόθεσης από το οικείο πινάκιο, ενώπιον του Συμβουλίου του Δικαστηρίου αυτού, ούτε παραστάθηκε με νόμιμο τρόπο (δια πληρεξουσίου δικηγόρου) σε αυτό. Να σημειωθεί ότι ο εκκαλών, με την από 28-11-2023 υπεύθυνη δήλωση του, δήλωσε ότι δεν επιθυμεί να μεταχθεί για να παρασταθεί ενώπιον του Αρείου Πάγου κατά την συνεδρίαση που αναφέρεται στην αρχή της παρούσας. Κατά συνέπεια, λόγω της μη εμφάνισης στο Δικαστήριο του εκκαλούντος - εκζητουμένου, πρέπει να απορριφθεί η έφεσή του ως ανυποστήρικτη και να καταδικασθεί ο τελευταίος στα δικαστικά έξοδα (άρθρο 578 παρ. 1 του ΚΠοινΔ) κατά τα ειδικότερα στο διατακτικό οριζόμενα.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Απορρίπτει την από 20-10-2023 έφεση, ασκηθείσα με δήλωση ενώπιον του Προϊσταμένου του Σωφρονιστικού Καταστήματος ..., για την οποία συντάχθηκε η έκθεση 10772/2023, του K. N. του P., υπηκόου ..., κρατούμενου στο Σωφρονιστικό Κατάστημα ..., κατά της απόφασης 421/19-10-2023 του Συμβουλίου Εφετών ..., με την οποία διατάχθηκε η εκτέλεση του από 2-8-2023 Ευρωπαϊκού Εντάλματος Σύλληψης που εκδόθηκε από τις Δικαστικές Αρχές της ....
Καταδικάζει τον εκκαλούντα στα δικαστικά έξοδα, το ύψος των οποίων καθορίζει στο ποσό των διακοσίων πενήντα (250) ευρώ.
Κρίθηκε και αποφασίσθηκε στην Αθήνα στις 15 Δεκεμβρίου 2023.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 18 Δεκεμβρίου 2023.
Η ΑΝΤΙΠΡΟΕΔΡΟΣ Ο ΓΡΑΜΜΑΤΕΑΣ

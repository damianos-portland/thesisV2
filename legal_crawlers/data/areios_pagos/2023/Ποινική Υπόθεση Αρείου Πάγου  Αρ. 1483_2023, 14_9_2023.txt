Ποινική Υπόθεση Αρείου Πάγου  Αρ. 1483/2023, 14/9/2023

Αριθμός 1483/2023
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Β' ΠΟΙΝΙΚΟ ΤΜΗΜΑ ΔΙΑΚΟΠΩΝ
Συγκροτήθηκε από τους Δικαστές: Χρήστο Νάστα, Προεδρεύοντα Αρεοπαγίτη (ως αρχαιότερο μέλος της συνθέσεως), Τριανταφύλλη Δρακοπούλου - Εισηγήτρια, Σταύρο Μάλαινο, Μαλαματένια Κουράκου και Παναγιώτα Γκουδή - Νινέ, Αρεοπαγίτες.
Συνήλθε σε δημόσια συνεδρίαση στο Κατάστημά του την 1η Σεπτεμβρίου 2023, με την παρουσία της Αντεισαγγελέως του Αρείου Πάγου Νίκης - Αναστασίας Μουζάκη και του Γραμματέως Χαράλαμπου Αθανασίου, για να δικάσει τις αιτήσεις των αναιρεσειόντων - κατηγορουμένων: 1. Σ. Τ. του Μ., κατοίκου ... και 2. Μ. Τ. του Δ., κατοίκου ..., που εκπροσωπήθηκαν από τον πληρεξούσιο δικηγόρο τους Νικόλαο Κοτσαμπασάκη, για αναίρεση της υπ'αριθμ. 219/2023 αποφάσεως του Τριμελούς Εφετείου Πλημμελημάτων Ανατολικής Κρήτης. Με υποστηρίζουσα την κατηγορία την Μ. Τ. του Δ., κάτοικο ..., που εκπροσωπήθηκε από τους πληρεξούσιους δικηγόρους της Ε. Σφακιανάκη και Ιωάννη Κωνσταντίνου. Το Τριμελές Εφετείο Πλημμελημάτων Ανατολικής Κρήτης με την ως άνω απόφασή του διέταξε όσα λεπτομερώς αναφέρονται σ' αυτή, και oι αναιρεσείοντες - κατηγορούμενοι ζητούν την αναίρεση αυτής, για τους λόγους που αναφέρονται στις υπ' αριθμ. 2/19-6-2023 και 3/19-6-2023, αιτήσεις τους αναιρέσεως, οι οποίες καταχωρίστηκαν στο οικείο πινάκιο με τον αριθμό 633/2023.
Αφού άκουσε Την Αντεισαγγελέα, που πρότεινε να απορριφθούν οι κρινόμενες αιτήσεις αναίρεσης και τους πληρεξούσιους δικηγόρους των διαδίκων που ζήτησαν όσα αναφέρονται στα σχετικά πρακτικά.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Οι κρινόμενες από 19.6.2023 αιτήσεις α) της Σ. χήρας Δ. Τ. το γένος Μ. Λ. και β) του Μ. Τ. του Δ., που ασκήθηκαν με δήλωση ενώπιον του αρμοδίου Γραμματέα του εκδόντος την προσβαλλόμενη απόφαση Δικαστηρίου, συνταχθεισών των υπ' αριθ. 2/2023 και 3/2023 σχετικών εκθέσεων, αντιστοίχως, για αναίρεση της υπ' αριθμ. 219/2023 απόφασης του δικάσαντος σε δεύτερο βαθμό Τριμελούς Εφετείου Πλημμελημάτων Ανατολικής Κρήτης, η οποία καταχωρήθηκε καθαρογραμμένης στο ειδικό βιβλίο του άρθρου 473 παρ. 3 ΚΠοινΔ στις 30.5.2023 και με την οποία οι αναιρεσείοντες - κατηγορούμενοι καταδικάστηκαν για τις αξιόποινες πράξεις, η πρώτη της χρήσης πλαστού εγγράφου και ο δεύτερος της ηθικής αυτουργίας σε πλαστογραφία και σε χρήση πλαστού εγγράφου, με τις ελαφρυντικές περιστάσεις του άρθρου 84 παρ. 2 περ. α' και ε' ΠΚ, σε ποινή φυλάκισης δύο (2) μηνών ο καθένας, ανασταλείσα επί τριετία, ασκήθηκαν νομότυπα και εμπρόθεσμα (άρθρα 466 παρ. 1, 473 παρ. 2, 3 και 474 παρ. 1, 4 του ΚΠοινΔ), περιέχουν δε ως λόγους αναίρεσης την έλλειψη ειδικής και εμπεριστατωμένης αιτιολογίας, ως προς την ενοχή τους, τον δεύτερο δε αυτών και την εσφαλμένη ερμηνεία και εφαρμογή ουσιαστικής ποινικής διάταξης, (άρθρο 510 παρ. 1 στοιχ. Δ' και Ε' του ΚΠοινΔ). Επομένως, είναι παραδεκτές και πρέπει, αφού συνεκδικαστούν ως συναφείς, να εξετασθούν περαιτέρω κατ' ουσίαν.
Κατά τη διάταξη του άρθρου 216 παρ. 1 εδ. α'του ισχύοντος μέχρι την30.6.2019 ΠΚ "όποιος καταρτίζει πλαστό ή νοθεύει έγγραφο με σκοπό να παραπλανήσει με τη χρήση του άλλον σχετικά με γεγονός που μπορεί να έχει έννομες συνέπειες τιμωρείται με φυλάκισης τουλάχιστον τριών μηνών...", κατά δε τη διάταξη της παρ. 2 του ίδιου άρθρου "Με την ίδια ποινή τιμωρείται όποιος για τον παραπάνω σκοπό εν γνώσει χρησιμοποιεί πλαστό ή νοθευμένο έγγραφο". Στο αντίστοιχο άρθρο 216 του νέου ΠΚ ορίζεται στην μεν παρ. 1, ότι "όποιος καταρτίζει πλαστό ή νοθεύει έγγραφο με σκοπό να παραπλανήσει με τη χρήση του άλλον σχετικά με γεγονός που μπορεί να έχει έννομες συνέπειες τιμωρείται με φυλάκιση και χρηματική ποινή", στη δε παρ. 2, ότι "Με την ίδια ποινή τιμωρείται όποιος για τον παραπάνω σκοπό εν γνώσει χρησιμοποιεί πλαστό ή νοθευμένο έγγραφο". Από τη σύγκριση των παραπάνω διατάξεων είναι προφανές, ότι για τα αδικήματα της πλαστογραφίας και της χρήσης πλαστού ή νοθευμένου εγγράφου, σε βαθμό πλημμελήματος, οι διατάξεις του νέου ΠΚ είναι επιεικέστερες έναντι των αντιστοίχων του παλαιού ΠΚ, ως προς την προβλεπόμενη στερητική της ελευθερίας ποινή και, συνεπώς, εφαρμοστέες εν προκειμένω, αφού με αυτές απειλείται πλέον για τα εν λόγω πλημμελήματα ποινή φυλάκισης με μικρότερο κατώτατο όριο. Σύμφωνα με τις παραπάνω διατάξεις του άρθρου 216 του ΠΚ, για τη στοιχειοθέτηση του εγκλήματος της πλαστογραφίας απαιτείται αντικειμενικά μεν η κατάρτιση από την αρχή εγγράφου (κατά την έννοια του άρθρου 13 εδ. γ' ΠΚ) από τον υπαίτιο είτε με απομίμηση του γραφικού χαρακτήρα είτε με τη θέση της υπογραφής του φερομένου ως συντάκτη, είτε με την κατάχρηση της υπογραφής (συμπλήρωση κατά το δοκούν εγγράφου που φέρει μόνον την υπογραφή τρίτου) που να το εμφανίζει ότι καταρτίστηκε από άλλον, ή νόθευση γνησίου εγγράφου, δηλαδή αλλοίωση της έννοια του περιεχομένου του με μεταβολή του τελευταίου, υποκειμενικά δε δόλος που περιλαμβάνει τη γνώση και τη θέληση των πραγματικών περιστατικών που απαρτίζουν την πράξη αυτή και το σκοπό του δράστη να παραπλανήσει με τη χρήση του πλαστού ή νοθευμένου εγγράφου άλλον για γεγονός που μπορεί να έχει έννομες συνέπειες, όπως είναι εκείνο το γεγονός το οποίο είναι σημαντικό για την παραγωγή, διατήρηση, μεταβολή ή απόσβεση δικαιώματος ή έννομης σχέσης ή κατάστασης, δημόσιας ή ιδιωτικής φύσης, άσχετα αν επιτεύχθηκε η επιδιωκόμενη παραπλάνηση (Ολ.ΑΠ 3/2008). Ως έγγραφο, που αποτελεί το υλικό αντικείμενο της πλαστογραφίας, νοείται κατά το άρθρο 13 εδ. γ' ΠΚ, κάθε γραπτό που προορίζεται ή είναι πρόσφορο να αποδείξει γεγονός που έχει έννομη συνέπεια. Για τη στοιχειοθέτηση του εγκλήματος της ρήσης πλαστού εγγράφου από τρίτον απαιτείται, αντικειμενικά μεν, η ύπαρξη πλαστού [με την έννοια είτε της απομίμησης του γραφικού χαρακτήρα, είτε της θέσης της υπογραφής του φερομένου ως συντάκτη, είτε της κατάχρησης της υπογραφής (συμπλήρωση κατά το δοκούν εγγράφου που φέρει μόνον την υπογραφή τρίτου)] ή νοθευμένου (δηλαδή της αλλοίωσης της έννοιας του περιεχομένου του) εγγράφου και η χρήση αυτού από τον τρίτο, υποκειμενικά δε, δόλος, που ενέχει τη γνώση του δράστη για την πλαστότητα του εγγράφου κατά το σκοπό να παραπλανήσει άλλον για γεγονός, που μπορεί να έχει έννομες συνέπειες. Προϋπόθεση, δηλαδή, της τέλεσης της αξιόποινης αυτής πράξης αποτελεί η πλαστότητα ή νόθευση, κατά την προεκτεθείσα έννοια του χρησιμοποιηθέντος εγγράφου. Η χρήση δε συνίσταται σε κάθε ενέργεια, που περιλαμβάνει τη χρησιμοποίηση του εγγράφου σύμφωνα με τον προορισμό του ή τον επιδιωκόμενο με αυτό σκοπό και τείνει σε παραπλάνηση τρίτου, ανεξάρτητα από την επίτευξη ή μη της παραπλάνησης αυτής (ΑΠ 91/2021, ΑΠ 314/2020, ΑΠ 487/2020). Αντικείμενο τόσο της πλαστογραφίας όσο και της χρήσης πλαστού εγγράφου μπορεί να αποτελέσει και η ιδιόγραφη διαθήκη, η οποία είναι το έγγραφο στο οποίο έχει διατυπωθεί η δήλωση της τελευταίας βούλησης κάποιου και κατά τη διάταξη του άρθρου 1721 ΑΚ η ιδιόγραφη διαθήκη γράφεται ολόκληρη με το χέρι του διαθέτη, χρονολογείται και υπογράφεται απ' αυτόν. Περαιτέρω με το άρθρο 46 παρ. 1α' του προϊσχύσαντος ΠΚ που είναι ταυτόσημο κατά περιεχόμενο με το αντίστοιχο άρθρο του νέου ΠΚ ορίζεται για τον ηθικό αυτουργό ότι "Με την ποινή του αυτουργού τιμωρείται επίσης α) όποιος με πρόθεση προκάλεσε σε άλλον την απόφαση να εκτελέσει την άδικη πράξη που διέπραξε...". Από τη διάταξη αυτή συνάγεται ότι για την ύπαρξη αξιόποινης ηθικής αυτουργίας απαιτείται αντικειμενικά η πρόκληση από τον ηθικό αυτουργό σε κάποιον άλλον της απόφασης να τελέσει ορισμένη πράξη, η οποία συγκροτεί την αντικειμενική υπόσταση ορισμένου εγκλήματος ή τουλάχιστον συνιστά αρχή εκτέλεσης αυτής, την οποία και τέλεσε. Η πρόκληση και παραγωγή της απόφασης αυτής μπορεί να γίνει με οποιονδήποτε τρόπο ή μέσο, όπως με συμβουλές, απειλή ή με εκμετάλλευση οποιασδήποτε πλάνης, πραγματικής ή νομικής ή περί τα παραγωγικά της βουλήσεως αίτια ή με διέγερσης μίσους κατά του παθόντος, με πειθώ, φορτικότητα ή προτροπές ή με την επιβολή ή την επιρροή προσώπου, λόγω της ιδιότητας και της θέσης του ή και της σχέσης του με το φυσικό αυτουργό. Υποκειμενικά δε απαιτείται δόλος του ηθικού αυτουργού, δηλαδή ηθελημένη πρόκληση της απόφασης για τη διάπραξη από τον άλλον της αντικειμενικής υπόστασης ορισμένου εγκλήματος, με τη γνώση και θέληση ή αποδοχή της συγκεκριμένης εγκληματικής πράξης, χωρίς να είναι αναγκαίος ο καθορισμός της πράξης αυτής μέχρι λεπτομερειών, αρκεί δε και ενδεχόμενος δόλος, εκτός αν για την υποκειμενική θεμελίωση του οικείου εγκλήματος απαιτείται άμεσος δόλος (ΑΠ 210/2022, ΑΠ 354/2021).
Εξάλλου, η καταδικαστική απόφαση έχει την απαιτούμενη, από τα άρθρα 93 παρ. 3 του Συντάγματος και 139 του ΚΠΔ, ειδική και εμπεριστατωμένη αιτιολογία, η έλλειψη της οποίας ιδρύει λόγο αναίρεσης από το άρθρο 510 παρ. 1 στοιχ. Δ' του ΚΠΔ, όταν αναφέρονται σ' αυτή, με σαφήνεια, πληρότητα και χωρίς αντιφάσεις ή λογικά κενά, τα προκύψαντα από την αποδεικτική διαδικασία πραγματικά περιστατικά, στα οποία στηρίχθηκε η κρίση του Δικαστηρίου για τη συνδρομή των αντικειμενικών και υποκειμενικών στοιχείων του εγκλήματος, οι αποδείξεις που τα θεμελιώνουν και οι νομικές σκέψεις με βάση τις οποίες έγινε η υπαγωγή των περιστατικών αυτών στην εφαρμοσθείσα ουσιαστική ποινική διάταξη. Για την ύπαρξη τέτοιας αιτιολογίας είναι παραδεκτή η αλληλοσυμπλήρωση του σκεπτικού με το διατακτικό της απόφασης, τα οποία αποτελούν ενιαίο σύνολο. Δεν υπάρχει δε, ειδικότερα, έλλειψη αιτιολογίας και στην περίπτωση που αυτή εξαντλείται σε επανάληψη του διατακτικού της απόφασης, το οποίο, όμως, εκτός από τα τυπικά στοιχεία του κατηγορητηρίου, περιέχει και πραγματικά περιστατικά, τόσο αναλυτικά και με τόση πληρότητα, ώστε να καθίσταται περιττή η διαφοροποίηση της διατύπωσης του σκεπτικού της. Η ύπαρξη του δόλου, που απαιτείται, κατ' άρθρο 26 παρ. 1 του ΠΚ, για τη θεμελίωση της υποκειμενικής υπόστασης του εγκλήματος, και συνίσταται, σύμφωνα με το άρθρο 27 παρ.1 του ίδιου Κώδικα, στη θέληση παραγωγής των περιστατικών, που κατά το νόμο απαρτίζουν την έννοια της αξιόποινες πράξης, δεν είναι, κατ' αρχήν, αναγκαίο να αιτιολογείται ιδιαιτέρως, αφού αυτός ενυπάρχει στη θέληση παραγωγής των πραγματικών περιστατικών, που συγκροτούν την αντικειμενική υπόσταση του εγκλήματος και εξυπακούεται ότι υπάρχει σε κάθε συγκεκριμένη περίπτωση από την πραγμάτωση των περιστατικών αυτών, προκύπτει δε από τις ειδικότερες συνθήκες τέλεσής του, οπότε διαλαμβάνεται περί αυτού (δόλου) αιτιολογία στην κύρια αιτιολογία για την ενοχή. Όταν, όμως, για το αξιόποινο της πράξης απαιτούνται, κατά το νόμο, εκτός από τα περιστατικά που απαρτίζουν την αντικειμενική υπόσταση του εγκλήματος και πρόσθετα στοιχεία, όπως είναι η εν γνώσει ορισμένου περιστατικού τέλεση της πράξης (άμεσος δόλος), ή σκοπός επέλευσης ορισμένου πρόσθετου αποτελέσματος (εγκλήματα με υπερχειλή υποκειμενική υπόσταση),όπως συμβαίνει στα εδώ εξεταζόμενα αδικήματα της χρήσης πλαστού εγγράφου από τρίτον και της ηθικής αυτουργίας σ' αυτό, πρέπει η ύπαρξη τέτοιου δόλου, αλλά και του σκοπού να αιτιολογείται ειδικώς, με την παράθεση πραγματικών περιστατικών που δικαιολογούν τη γνώση χρήσης τέτοιου εγγράφου, αλλά και τον πρόσθετο σκοπό παραπλάνησης με τη χρήση αυτή, διαφορετικά η απόφαση στερείται της επιβαλλόμενης από τα άρθρα 93 παρ. 3 του Συντάγματος και 139 ΚΠοινΔ ειδικής και εμπεριστατωμένης αιτιολογίας. Σε σχέση με τα αποδεικτικά μέσα, που λήφθηκαν υπόψη από το δικαστήριο προκειμένου να μορφώσει την καταδικαστική του κρίση, όπως επιβάλλουν οι διατάξεις των άρθρων 177 παρ. 1 και 178 του ΚΠΔ, για την πληρότητα της αιτιολογίας αρκεί ο κατ' είδος προσδιορισμός τους (μάρτυρες, έγγραφα κλπ) χωρίς να απαιτείται ειδικότερη αναφορά ή αναλυτική παράθεσή τους και μνεία του τί προέκυψε από το καθένα χωριστά. Πρέπει, όμως, να προκύπτει με βεβαιότητα, ότι το δικαστήριο τα έλαβε υπόψη και τα συνεκτίμησε όλα και όχι μόνο ορισμένα από αυτά κατ' επιλογή, ενώ δεν είναι απαραίτητη η αξιολογική συσχέτιση και σύγκριση των διάφορων αποδεικτικών μέσων και των μαρτυρικών καταθέσεων μεταξύ τους και δεν απαιτείται να προσδιορίζεται ποιο βάρυνε περισσότερο για το σχηματισμό της δικανικής κρίσης ούτε χρειάζεται να διευκρινίζεται από ποιο ή ποια αποδεικτικά μέσα αποδείχθηκε η κάθε παραδοχή. Όταν δε εξαίρονται ορισμένα από τα αποδεικτικά μέσα, δεν σημαίνει ότι δεν λήφθηκαν υπόψη τα άλλα, αφού δεν εξαιρέθηκαν ρητά, ούτε ανακύπτει ανάγκη αιτιολόγησης γιατί δεν εξαίρονται τα υπόλοιπα. Συνακόλουθα τούτων, δεν αποτελεί λόγο αναίρεσης η εσφαλμένη εκτίμηση των αποδείξεων και, ειδικότερα, η εσφαλμένη εκτίμηση και αξιολόγηση των μαρτυρικών καταθέσεων και των εγγράφων, η παράλειψη αναφοράς και αξιολόγησης κάθε αποδεικτικού στοιχείου χωριστά και η παράλειψη συσχέτισης των αποδεικτικών μέσων μεταξύ τους, καθόσον, στις περιπτώσεις αυτές, με την επίφαση της έλλειψης αιτιολογίας ή της εσφαλμένης εφαρμογή του νόμου και της έλλειψης νόμιμης βάσης, πλήττεται η αναιρετικώς ανέλεγκτη, περί τα πράγματα, κρίση του δικαστηρίου της ουσίας. Περαιτέρω, κατά το άρθρο 510 παρ. 1 στοιχ. Ε' του ΚΠΔ, λόγο αναίρεσης της απόφασης συνιστά και η εσφαλμένη ερμηνεία ή εφαρμογή ουσιαστικής ποινικής διάταξης. Εσφαλμένη ερμηνεία ουσιαστικής ποινικής διάταξης υπάρχει, όταν το δικαστήριο αποδίδει σ' αυτήν διαφορετική έννοια από εκείνη που πραγματικά έχει, ενώ εσφαλμένη εφαρμογή, όταν το δικαστήριο, χωρίς να παρερμηνεύσει το νόμο, δεν υπήγαγε ορθά τα πραγματικά περιστατικά, που δέχθηκε ότι αποδείχθηκαν, στη διάταξη που εφαρμόσθηκε. Περίπτωση εσφαλμένης εφαρμογής ουσιαστικής ποινικής διάταξης, που ιδρύει τον ανωτέρω αναιρετικό λόγο από το άρθρ. 510 παρ. 1 στοιχ. Ε' του ΚΠΔ, συνιστά και η εκ πλαγίου παραβίαση της διάταξης αυτής, η οποία υπάρχει, όταν στο πόρισμα της απόφασης, που προκύπτει από την αλληλοσυμπλήρωση του σκεπτικού και του διατακτικού της και ανάγεται στα στοιχεία και στην ταυτότητα του εγκλήματος, έχουν εμφιλοχωρήσει ασάφειες, αντιφάσεις ή λογικά κενά, που καθιστούν ανέφικτο τον αναιρετικό έλεγχο σε σχέση με την ορθή εφαρμογή του νόμου, οπότε η απόφαση δεν έχει νόμιμη βάση (Ολ. Α.Π. 3/2008). Στην προκειμένη περίπτωση, όπως προκύπτει από το σκεπτικό της προσβαλλόμενης απόφασής του, με αριθμό 219/2023, το Τριμελές Εφετείο Πλημμελημάτων Ανατολικής Κρήτης, που δίκασε σε δεύτερο βαθμό, μετά από συνεκτίμηση όλων των αποδεικτικών μέσων, τα οποία προσδιορίζονται κατ' είδος σ' αυτή (ανωμοτί κατάθεση της παρισταμένης προς υποστήριξη της κατηγορίας μάρτυρα, ένορκες καταθέσεις λοιπών μαρτύρων που δόθηκαν στο ακροατήριο, όλα ανεξαιρέτως τα έγγραφα τα οποία αναγνώσθηκαν στο ακροατήριο και καταχωρήθηκαν στα ίδια πρακτικά, απολογίες κατηγορουμένων) δέχθηκε, κατά την αναιρετικώς ανέλεγκτη, περί τα πράγματα κρίση του, ότι αποδείχθηκαν τα εξής, επί λέξει πραγματικά περιστατικά: "Στις 13-09-2015 απεβίωσε στο Ηράκλειο ο Δ. Τ., ο οποίος κατέλειπε ως πλησιέστερους συγγενείς του την σύζυγό του πρώτη κατηγορούμενη και τα τρία τέκνα του Ε. Τ., Μ. Τ. εγκαλούσα και Δ. Τ. δεύτερο κατηγορούμενο. Ο Δ. Τ. απέκτησε μεγάλη ακίνητη περιουσία ευρισκόμενη κυρίως στην τουριστική περιοχή του ... στο Ρέθυμνο. Δυνάμει της υπ' αριθμό .../2016 αποδοχής κληρονομιάς της συμβολαιογράφου Ρεθύμνου Ά. Σ. οι ως άνω συγγενείς του και εξ αδιαθέτου κληρονόμοι του αποδέχθηκαν κατά το αναλογούν εξ αδιαθέτου ποσοστό έκαστος την επαχθείσα σ' αυτούς κληρονομιαία περιουσία ενώ και πριν το θάνατό του ο αποβιώσας είχε μεταβιβάσει στοιχεία της περιουσίας του στα τέκνα του και κυρίως στην εγκαλούσα. Περαιτέρω στις 1-2-2016 η πρώτη κατηγορούμενη προσκόμισε στο Ειρηνοδικείο Ηρακλείου την από 28-02-2015 ιδιόγραφη διαθήκη που φέρεται ότι συνέταξε ιδιοχείρως και υπέγραψε ο θανών την 28-02-2015, η οποία δημοσιεύθηκε με το υπ' αριθμό 81/01-02.-2016 πρακτικό δημόσιας συνεδρίασης του Ειρηνοδικείου Ηρακλείου, και με την οποία εγκαθιστούσε κληρονόμο του τον δεύτερο κατηγορούμενο υιό του Μ. Τ. "στο 2% του ξενοδοχείου που βρίσκεται στην ... Νομού Ρεθύμνης με την επωνυμία "..." σε μετοχές που του ανήκει στο μετοχικό κεφάλαιο της εταιρείας, καθώς αυτός (ενν. ο Μ. Τ.) είναι ιδρυτής-Πρόεδρος και Διευθύνων Σύμβουλος, για να το διαχειριστεί ο ίδιος στο μέλλον για το καλό του ξενοδοχείου". Σημειωτέον ότι η αγορά του ακινήτου και η εντός αυτού ανέγερση του ξενοδοχείου έγινε από τον δεύτερο κατηγορούμενο με εισοδήματα από άλλες τουριστικές επιχειρήσεις που διατηρεί στην ίδια περιοχή αλλά και με δάνεια και επιδοτήσεις. Προκειμένου δε να λειτουργήσει η επιχείρηση του ως άνω ξενοδοχείου συστάθηκε με την με αριθμό ...2007 πράξη της συμβολαιογράφου Ρεθύμνου Ά. Σ. ανώνυμη εταιρία με ποσοστό συμμέτοχης στο μετοχικό κεφαλαίο 96% ο δεύτερος κατηγορούμενος, 2% ο πατέρας του Δ. Τ. και 2% η μητέρα του πρώτη κατηγορούμενη Σ. Τ.. Η εγκαλούσα θυγατέρα και αδελφή αντίστοιχα των κατηγορουμένων αμφισβητεί την γνησιότητα της ως άνω από 28-02-2015 ιδιόγραφης διαθήκης ισχυριζόμενη ότι δεν έχει γραφεί από τον θανόντα, την γραφή του οποίου ως θυγατέρα του γνωρίζει αλλά κυρίως διότι τα τελευταία χρόνια της ζωής ήταν ασθενής από μια νευρολογικής φύσεως πάθηση που δεν του επέτρεπε να χρησιμοποιεί τα χέρια του και ως εκ τούτου η διαθήκη είναι πλαστή. Την πλαστότητα της διαθήκης αρνούνται οι κατηγορούμενοι ισχυριζόμενοι ότι ο διαθέτης θεώρησε δίκαιο και μάλλον αυτονόητο να περιέλθει μετά το θάνατο του στον υιό του και κατηγορούμενο, το 2% της επιχείρησης του ξενοδοχείου, το οποίο άλλωστε ουσιαστικά ανήκε σ' αυτόν, η συμμετοχή δε των γονέων του σε ποσοστό 2% έκαστος ήταν τυπική και περισσότερο τιμητική γι' αυτό συνέταξε την διαθήκη. Γι' αυτό το λόγο άλλωστε και η δεύτερη κατηγορούμενη ήδη του μεταβίβασε το δικό της ποσοστό ήτοι το 2%. Επί του ανωτέρω αρνητικού της κατηγορίας περί πλαστογράφησης (ορθ. περί χρήσεως πλαστής διαθήκης) ισχυρισμού αποδείχθηκαν τα ακόλουθα: Κατ' αρχήν σύμφωνα με όσα προέκυψαν για το ζήτημα της γραφής του κειμένου και υπογραφής της διαθήκης, α) στην από 8-1-2018 τεχνική έκθεση του δικαστικού γραφολόγου Μ. Π. την οποία προσκόμισε η εγκαλούσα κατά την υποβολή της έγκλησης αναφέρεται "ότι ο θανών δεν είναι ο υπογραφέας της υπό έλεγχο διαθήκης και συνεπώς είναι πλαστή. Το συμπέρασμα αυτό εκφράζεται με πολύ υψηλή πιθανότητα", β) στην από 21-05-2018 τεχνική έκθεση του ειδικού δικαστικού γραφολόγου Ι. Σ. που κατά την προδικασία προσκόμισαν οι κατηγορούμενοι συμπεραίνεται ότι "Η υπό έλεγχο διαθήκη γράφηκε και υπογράφηκε με βεβαιότητα από το χέρι του Δ. Ε. Τ.....", γ) στην από 29-1-2020 έκθεση του τεχνικού συμβούλου γραφολόγου Π. Τ. που προσκόμισε η εγκαλούσα αναφέρεται ότι " ...η υπογραφή της υπό έλεγχο διαθήκης ....δεν τέθηκε απ' τον Δ. Τ. αλλά από άλλο πρόσωπο" δ) η από 14-2-2023 τεχνική έκθεση του ειδικού δικαστικού γραφολόγου Ι. Δ. που προσκόμισε ο 2ος κατηγορούμενος στο ακροατήριο όπου κατά την γνώμη του γραφολόγου " η υπό έλεγχο διαθήκη είναι γνήσια, δηλ. χαράχθηκε και υπογράφηκε από τον διαθέτη Δ. Τ." και ε) τέλος στην από 4-7-2022 έκθεση πραγματογνωμοσύνης της ειδικής δικαστικής γραφολόγου Μ. Μ., που διατάχθηκε με την με αριθμό 150/2019 απόφαση του Πολυμελούς Πρωτοδικείου Ηρακλείου επί της από 25-1-2018 αγωγής αναγνώρισης ακυρότητας της επίδικης διαθήκης, συμπεραίνεται ότι "η υπογραφή στην υπό κρίση διαθήκη δεν έχει χαραχθεί από τον Δ. Τ.". Ενώ ως προς τους κατηγορουμένους "Σ. και Μ. Τ. η υπό κρίση γραφή και υπογραφή της επίδικης διαθήκης δεν προέκυψε να συνδέεται γραφολογικά με τα δείγματα των υπογραφών τους". Κατόπιν όλων των παραπάνω προκύπτει ως πειστικότερη εκδοχή των πραγμάτων ότι η διαθήκη ήταν πράγματι πλαστή ως προς το περιεχόμενο της και την υπογραφή της. Τούτο διότι από τις ανωτέρω αποκλίνουσες μεταξύ τους επιστημονικές προσεγγίσεις του ιδίου αποδεικτέου θέματος, δεν μπορεί παρά να θεωρηθεί ως πιο αξιόπιστη αυτή της νομίμως διορισθείσης από το Πολυμελές Πρωτοδικείο Ηράκλειο πραγματογνώμονος γραφολόγου Μ. Μ., στο πλαίσιο αγωγή αναγνώρισης ακυρότητας της διαθήκη, και όχι εκείνες των τεχνικών συμβούλων των διαδίκων, αφού οι τελευταίοι ως "τεχνικοί συνήγοροι" των διαδίκων έχουν καθήκον υπεράσπισης των θέσεων των διαδίκων που τους διόρισαν, δεν βαρύνονται με το καθήκον αμεροληψίας με το οποίο βαρύνονται οι ορισθέντες από τις Δικαστικές Αρχές πραγματογνώμονες, για το λόγο δε αυτό ο δικαστής σε αυτούς "θα πιστεύσει, όπως ακριβώς πιστεύει και στους συνηγόρους" (βλ χαρακτηριστικά σε Αργ.Καρρά, Ποινικό Δικονομικό Δίκαιο. Εκδ. Αντ.Σάκκουλα, Β Έκδοση σελ. 437). Η άνω κρίση του Δικαστηρίου ενισχύεται και από το γεγονός ότι ο διαθέτης έπασχε τα τελευταία χρόνια από το σύνδρομο Charcot-Marie-Tooth, νευρολογικής φύσεως ασθένεια όπου εξασθενούν σταδιακά τα περιφερειακά νεύρα με αποτέλεσμα το τελευταίο χρονικό διάστημα πριν το θάνατο του να δυσκολεύεται να χρησιμοποιήσει τα χέρια του ιδίως για γράψει. Περαιτέρω η πρώτη κατηγορούμενη, η οποία γνώριζε την πλαστότητα της διαθήκης, [συνισταμένης της γνώσης ότι αφού στον δεύτερο κατηγορούμενο ανήκε ουσιαστικά εξ ολοκλήρου η επιχείρηση την οποία με ίδιους πόρους δημιούργησε έπρεπε έστω και με αυτό τον τρόπο ήταν να περιέλθει σ' αυτόν το 2% του αποβιώσαντος πατέρα του], στις 1-2-2016 την προσκόμισε συνημμένη της από 1-2-2016 αίτησης προς δημοσίευση στο Ειρηνοδικείο όπου και δημοσιεύθηκε με το με αριθμό 81/2016 πρακτικό. Έννομο δε συμφέρον προς τα παραπάνω είχε ο κατηγορούμενος στον οποίο θα περιήρχετο το ως άνω ποσοστό 2% της επιχείρησης, γι' αυτό το λόγο έπεισε τρίτο για την πρόσωπο για την σύνταξη της διαθήκης και την μητέρα του να προβεί στη δημοσίευση αυτής στο Ειρηνοδικείο Ηρακλείου. Ο τρόπος δε που τους έπεισε ήτοι τους προκάλεσε την απόφαση αυτή ήταν η δημιουργία σ' αυτούς της πεποίθησης ότι αυτό ήταν το ηθικό και το δίκαιο όσον αφορά το ως άνω ποσοστό του ξενοδοχείου. Στοιχειοθετείται, ως εκ τούτου η αντικειμενική και υποκειμενική υπόσταση των αποδιδομένων στους κατηγορούμενους αξιοποίνων πράξεων και πρέπει να κηρυχθούν ένοχοι αυτών, όπως ειδικότερα ορίζεται στο διατακτικό της παρούσης." Στη συνέχεια, το άνω Δικαστήριο της ουσίας κήρυξε τους τότε κατηγορουμένους και ήδη αναιρεσείοντες ενόχους για τις παραπάνω αξιόποινες πράξεις της χρήσης πλαστού εγγράφου την πρώτη και της ηθικής αυτουργίας σε πλαστογραφία και χρήση πλαστού εγγράφου τον δεύτερο αυτών και αφού τους αναγνώρισε τις ελαφρυντικές περιστάσεις του άρθρου 84 παρ. 2 περ.α ' και ε' του ΠΚ, επέβαλε σε καθέναν αυτών ποινή φυλάκισης δύο (2) μηνών, την εκτέλεση της οποίας ανέστειλε επί τριετία με το ακόλουθο διατακτικό: "
Κηρύσσει ένοχη την πρώτη κατηγορουμένη του ότι στο Ηράκλειο, την1.2.2016, εν γνώσει της χρησιμοποίησε πλαστό έγγραφο, με σκοπό να παραπλανήσει με την χρήση του άλλον σχετικά με γεγονός που μπορεί να έχει έννομες συνέπειες. Ειδικότερα, εν γνώσει της χρησιμοποίησε την με ημερομηνία 28.2.2015 ιδιόγραφη διαθήκη του αποβιώσαντος την 13.9.2015 συζύγου της Δ. Τ. του Ε., για την πλαστότητα της οποίας γνώριζε, προσκομίζοντάς την στο Ειρηνοδικείο Ηρακλείου προς δημοσίευση, ως συνημμένη της από 1.2.2016 αίτησής της προς τη Γραμματεία του ανωτέρω δικαστηρίου, με σκοπό να παραπλανήσει τον Ειρηνοδίκη Ηρακλείου σχετικά με το γεγονός ότι η εν λόγω διαθήκη είχε γραφεί ολόκληρη και υπογραφεί από το χέρι του διαθέτη ήτοι από τον αποβιώσαντα, Τ. Δ. του Ε..
Κηρύσσει ένοχο τον δεύτερο κατηγορούμενο του ότι στο Ηράκλειο, εντός του χρονικού διαστήματος από 28.2.2015 έως την 1.2.2016, σε ημερομηνία που δεν κατέστη δυνατό να διακριβωθεί, και την 1.2.2016, με περισσότερες πράξεις του τέλεσε περισσότερα εγκλήματα και ειδικότερα με πρόθεση προκάλεσε σε άλλους την απόφαση να εκτελέσουν τις άδικες πράξεις, που διέπραξαν. Συγκεκριμένα με πρόθεση προκάλεσε σε άγνωστο εισέτι τρίτο πρόσωπο και στην πρώτη κατηγορουμένη την απόφαση να εκτελέσουν αντίστοιχα τις αξιόποινες πράξεις: α) της πλαστογραφίας και β) της χρήσης πλαστού εγγράφου".
Με τις προαναφερόμενες παραδοχές, οι οποίες διαλαμβάνονται στο σκεπτικό, σε συνδυασμό με όσα αναφέρονται στο διατακτικό της προσβαλλόμενης απόφασης, που παραδεκτά αλληλοσυμπληρώνονται, το Δικαστήριο της ουσίας διέλαβε στην προσβαλλόμενη απόφασή του την επιβαλλόμενη, κατά τα άνω, ειδική και εμπεριστατωμένη αιτιολογία, αφού αναφέρονται σ' αυτή με σαφήνεια, πληρότητα και χωρίς αντιφάσεις ή λογικά κενά και κατά τρόπο επιτρέποντα τον αναιρετικό έλεγχο, τα πραγματικά περιστατικά, τα οποία αποδείχθηκαν από την ακροαματική διαδικασία και συγκροτούν, κατά τα ειδικότερα αναφερόμενα στη μείζονα σκέψη, την αντικειμενική και υποκειμενική υπόσταση των εγκλημάτων της χρήσης πλαστού εγγράφου και της ηθικής αυτουργίας σε πλαστογραφία και χρήση πλαστού εγγράφου, για τα οποία καταδικάστηκαν οι αναιρεσείοντες, αντιστοίχως, οι αποδείξεις, που τα θεμελιώνουν, τις οποίες προκύπτει ότι το Δικαστήριο της ουσίας αξιολόγησε στο σύνολό τους, χωρίς επιλεκτική εκτίμηση των αποδεικτικών μέσων και χωρίς ανάγκη ειδικής μνείας του τί προέκυψε από το κάθε αποδεικτικό μέσο ή προσδιορισμού της αποδεικτικής βαρύτητας του κάθε αποδεικτικού μέσου, καθώς και οι συλλογισμοί, με βάση τους οποίους έκανε την υπαγωγή των περιστατικών αυτών στις ουσιαστικές ποινικές διατάξεις των άρθρων 26 α, 27 παρ. 1, 46 παρ. 1, 94 παρ. 1 και 216 παρ.1-2 του ΠΚ, τις οποίες ορθά ερμήνευσε και εφάρμοσε, χωρίς να τις παραβιάσει ούτε ευθέως ούτε εκ πλαγίου, με ελλιπείς ή ασαφείς ή αντιφατικές αιτιολογίες, οπότε δεν στέρησε την απόφαση από νόμιμη βάση. Ειδικότερα, στην αιτιολογία της προσβαλλόμενης απόφασης αναφέρονται με σαφήνεια όλα τα στοιχεία που απαρτίζουν τη νομοτυπική υπόσταση των ανωτέρω εγκλημάτων της χρήσης πλαστού εγγράφου και της ηθικής αυτουργίας σε πλαστογραφία και χρήση πλαστού εγγράφου, καθώς και τα κατ' είδος προσδιοριζόμενα αποδεικτικά στοιχεία, που έλαβε υπόψη του το Δικαστήριο της ουσίας, για να καταλήξει στο αποδεικτικό πόρισμα, με τη γενική αναφορά ότι έλαβε υπόψη του και συνεκτίμησε όλα ανεξαιρέτως τα αποδεικτικά στοιχεία (μάρτυρες, έγγραφα κλπ), η οποία αναφορά ήταν αρκετή για την πληρότητα της αιτιολογίας. Περαιτέρω, με επαρκείς και σαφείς αιτιολογίες εκτίθενται στην προσβαλλόμενη απόφαση: α) η πλαστότητα της 28.2.2015 ιδιόγραφης διαθήκης, που φέρεται ότι συντάχθηκε από τον Δ. Τ. του Ε., σύζυγο της πρώτης κατηγορουμένης Σ. Τ. και πατέρα της εγκαλούσας Μ. Τ. και του δευτέρου κατηγορουμένου Μ. Τ., σύμφωνα με την οποία εγκαθιστούσε κληρονόμο του τον δεύτερο κατηγορούμενο υιό του Μ. Τ. "στο 2% του ξενοδοχείου που βρίσκεται στη ... Νομού Ρεθύμνης με την επωνυμία "..." σε μετοχές που του ανήκει στο μετοχικό κεφάλαιο της εταιρείας, καθώς αυτός (ενν. ο Μ. Τ.) είναι ιδρυτής - Πρόεδρος και Διευθύνων Σύμβουλος, για να το διαχειριστεί ο ίδιος στο μέλλον για το καλό του ξενοδοχείου", καθόσον, κατά τις παραδοχές της προσβαλλόμενης απόφασης η εν λόγω διαθήκη δεν έχει συνταχθεί ούτε υπογραφεί από τον φερόμενο διαθέτη, αλλά από τρίτο άγνωστο πρόσωπο, β) η χρήση από την πρώτη κατηγορουμένη - αναιρεσείουσα της ανωτέρω πλαστής ιδιόγραφης διαθήκης, καίτοι γνώριζε την πλαστότητά της, την οποία προσκόμισε ενώπιον του Ειρηνοδικείου Ηρακλείου, την 1.2.2016 ως συνημμένης στην από 1.2.2016 αίτησή της, που κατέθεσε στη γραμματεία του ανωτέρω δικαστηρίου, προκειμένου αυτή να δημοσιευθεί από τον αρμόδιο Ειρηνοδίκη του Ειρηνοδικείου Ηρακλείου, η οποία και δημοσιεύτηκε και γ) τα μέσα και ο τρόπος που χρησιμοποίησε ο δεύτερος κατηγορούμενος - αναιρεσείων να πείσει τρίτο, άγνωστο, πρόσωπο να προβεί στη σύνταξη και υπογραφή της ως άνω ιδιόγραφης διαθήκης και τη δεύτερη κατηγορουμένη - αναιρεσείουσα μητέρα του να προσκομίσει την εν λόγω ιδιόγραφη διαθήκη στο Ειρηνοδικείο Ηρακλείου για δημοσίευση, που ήταν η δημιουργία σ' αυτούς της πεποίθησης ότι αυτό ήταν το ηθικό και το δίκαιο όσον αφορά το ως άνω ποσοστό 2% του ξενοδοχείου αναλύοντας και το σκοπό που επεδίωκε και ο ίδιος με τη διάπραξη από τον άγνωστο φυσικό αυτουργό της πράξης της πλαστογραφίας και από την πρώτη αναιρεσείουσα της πράξης της χρήσης της πλαστής διαθήκης. Ακόμη αιτιολογείται με επάρκεια και το υποκειμενικό στοιχείο του άμεσου δόλου των αναιρεσειόντων - κατηγορουμένων και συγκεκριμένα η γνώση αυτών για την πλαστότητα της επίμαχης ιδιόγραφης διαθήκης, καθόσον, κατά τις παραδοχές της προσβαλλόμενης απόφασης, η πρώτη αυτών χρησιμοποίησε την ως άνω ιδιόγραφη διαθήκη ενώπιον του Ειρηνοδικείου Ηρακλείου, εν γνώσει της ως άνω πλαστότητάς της, συνισταμένης στο ότι κατ' αυτήν, αφού στο δεύτερο κατηγορούμενο ανήκε ουσιαστικά εξ ολοκλήρου η επιχείρηση την οποία με ίδιους πόρους δημιούργησε, έπρεπε έστω και με αυτόν τον τρόπο να περιέλθει σ' αυτόν το 2% του αποβιώσαντος πατέρα του, ενώ ο δεύτερος με τον προαναφερόμενο τρόπο έπεισε τρίτο άγνωστο πρόσωπο να προβεί στη σύνταξη και υπογραφή της εν λόγω ιδιόγραφης διαθήκης. Κατά τις ίδιες, δε, ως άνω παραδοχές της προσβαλλόμενης απόφασης, σκοπός των κατηγορουμένων και ήδη αναιρεσειόντων ήταν η παραπλάνηση του αρμοδίου Ειρηνοδίκη Ηρακλείου, σχετικά με το ότι η επίμαχη ιδιόγραφη διαθήκη, με το προαναφερόμενο περιεχόμενο, ήταν γνήσια και να δημοσιεύσει αυτή, όπως και έγινε. Η παραδοχή της προσβαλλόμενης απόφασης ότι "κατόπιν όλων των παραπάνω προκύπτει ως πειστικότερη εκδοχή των πραγμάτων ότι η διαθήκη ήταν πράγματι πλαστή ως προς το περιεχόμενο και την υπογραφή της. Τούτο διότι από τις ανωτέρω αποκλίνουσες μεταξύ τους επιστημονικές προσεγγίσεις του ιδίου αποδεικτέου θέματος, δεν μπορεί παρά να θεωρηθεί ως πιο αξιόπιστη αυτή της νομίμως διορισθείσας από το Πολυμελές Πρωτοδικείο Ηρακλείου πραγματογνώμονος γραφολόγου Μ. Μ., στο πλαίσιο αγωγής αναγνώρισης ακυρότητας διαθήκης και όχι εκείνες των τεχνικών συμβούλων των διαδίκων...", η οποία (παραδοχή) κατά την ειδικότερη αιτίαση των αναιρεσειόντων αποτελεί ενδοιαστική αιτιολογία, υπό την έννοια ότι εκ της διατυπώσεως αυτής προκύπτει ασάφεια για το αν το Δικαστήριο έχει πράγματι σχηματίσει πλήρη δικανική πεποίθηση για το ως άνω θέμα της πλαστότητας της ιδιόγραφης διαθήκης, δεν μπορεί να αναιρέσει την παραδοχή της προσβαλλόμενης απόφασης για την πλαστότητα αυτής, αφού, μετά από συνεκτίμηση όλων των αναφερομένων αποδεικτικών στοιχείων, δέχθηκε κατά την αναιρετικώς ανέλεγκτη κρίση του ότι αυτή γράφηκε και υπογράφηκε από τρίτο, άγνωστο, πρόσωπο. Περαιτέρω, η ειδικότερη αιτίαση των αναιρεσειόντων ότι το Δικαστήριο της ουσίας δεν έλαβε υπόψη του όλα τα αποδεικτικά μέσα, αυτή είναι αβάσιμη, καθόσον από την παραδεκτή επισκόπηση των πρακτικών της προσβαλλόμενης απόφασης προκύπτει ότι το Δικαστήριο έλαβε υπόψη του: α) τις καταθέσεις των μαρτύρων που εξετάστηκαν στο ακροατήριο, μεταξύ των οποίων και τις καταθέσεις των μαρτύρων Ι. Δ. και Μ. Β. και β) την από 14.2.2023 έκθεση γραφολογικής πραγματογνωμοσύνης του γραφολόγου Ι. Δ., την από 21.5.2018 τεχνική έκθεση πραγματογνωμοσύνης του γραφολόγου Ι. Σ., και την από 4.3.2016 δήλωση αποδοχής κληρονομιάς του ως άνω θανόντος. Κατά συνέπεια, ο σχετικός πρώτος λόγος και των δύο αναιρέσεων ως και ο δεύτερος λόγος της υπ' αριθμ. 3/19.6.2023 δεύτερης αναίρεσης του Μ. Τ., από τα άρθρα 510 παρ.1 στοιχ. Δ' και Ε' ΚΠοινΔ με τους οποίους αποδίδονται στην προσβαλλόμενη απόφαση οι πλημμέλειες της έλλειψης ειδικής και εμπεριστατωμένης αιτιολογίας ως προς την περί ενοχής κρίση του Δικαστηρίου της ουσίας και της εσφαλμένης ερμηνείας και εφαρμογής ουσιαστικής ποινικής διάταξης, είναι αβάσιμοι. Οι λοιπές εμπεριεχόμενες στους παραπάνω λόγους των αναιρέσεων, σχετικές με την κατηγορία αιτιάσεις των αναιρεσειόντων, που ανάγονται σε εσφαλμένη αξιολόγηση αποδεικτικών στοιχείων, με παράθεση σκέψεων και συλλογισμών των αναιρεσειόντων, που, κατά την άποψή τους, οδηγούν σε διαφορετικά συμπεράσματα από εκείνα, στα οποία κατέληξε το Δικαστήριο της ουσίας και αιτιάσεων περί ασαφών, ελλιπών και αντιφατικών αιτιολογιών, που αφορούν την επί της ουσίας κρίση του Δικαστηρίου ή αποτελούν απλώς επιχειρήματα προς απόσειση της ενοχής τους και αμφισβήτηση των σε βάρος αυτών ουσιαστικών παραδοχών της προσβαλλόμενης καταδικαστικής απόφασης περί της ορθότητας του αποδεικτικού πορίσματός της, δεν συνιστούν, κατά τα εκτεθέντα στην προηγηθείσα νομική σκέψη, λόγους αναίρεσης και απαραδέκτως προβάλλονται, διότι, με την επίφαση της έλλειψης ειδικής και εμπεριστατωμένης αιτιολογίας, που επιχειρείται να θεμελιωθεί στο άρθρο 510 παρ. 1 στοιχ. Δ' και Ε' ΚΠοινΔ, πλήττουν ανεπιτρέπτως την ανέλεγκτη περί τα πράγματα, κρίση του Δικαστηρίου της ουσίας. Επίσης, δεν ιδρύει τον εκ του άρθρου 510 παρ.1 στοιχ. Δ' ΚΠοινΔ προαναφερόμενο λόγο αναίρεσης η εσφαλμένη εκτίμηση των αποδείξεων και ειδικότερα η εσφαλμένη εκτίμηση εγγράφων, η εσφαλμένη αξιολόγηση των καταθέσεων των μαρτύρων, η παράλειψη αναφοράς και αξιολόγησης κάθε αποδεικτικού στοιχείου χωριστά και η παράλειψη της μεταξύ τους αξιολογικής συσχέτισης των αποδεικτικών στοιχείων, που υποστηρίζουν οι αναιρεσείοντες, καθόσον, και στις περιπτώσεις αυτές πλήττεται η αναιρετικά ανέλεγκτη κρίση του Δικαστηρίου της ουσίας.
Κατ' ακολουθία των ανωτέρω, αφού δεν υπάρχει άλλος αναιρετικός λόγος προς έρευνα, πρέπει να απορριφθούν οι κρινόμενες αιτήσεις αναίρεσης το σύνολό τους, να επιβληθούν σε καθένα των αναιρεσειόντων τα δικαστικά έξοδα της παρούσας ποινικής διαδικασίας (άρθρο 578 παρ. 1 ΚΠοινΔ), και να καταδικασθούν οι ίδιοι (αναιρεσείοντες) στην πληρωμή της δικαστικής δαπάνης της παραστάσας στο ακροατήριο προς υποστήριξη της κατηγορίας Μ. Τ. του Δ., κατοίκου ..., οδός ... (άρθρα 176, 183 ΚΠολΔ) κατά τα οριζόμενα ειδικότερα στο διατακτικό.
ΓΙΑ ΤΟΥΣ ΛΟΓΟΥΣ ΑΥΤΟΥΣ ΑΠΟΡΡΙΠΤΕΙ: α) την υπ' αριθμ. 2/19.6.2023 αίτηση της Σ. χήρας Δ.. Τ., το γένος Μ. Λ. κατοίκου ..., οδός ... και β) την υπ' αριθμ. 3/19.62023 αίτηση του Μ. Τ. του Δ., κατοίκου ... Ρεθύμνου, για αναίρεση της υπ' αριθμ. 219/2023 απόφασης του Τριμελούς Εφετείου Πλημμελημάτων Ανατολικής Κρήτης.
ΕΠΙΒΑΛΛΕΙ στους ως άνω αναιρεσείοντες τα δικαστικά έξοδα της παρούσας ποινικής διαδικασίας, που ανέρχονται σε διακόσια πενήντα (250) ευρώ, για καθέναν.
ΚΑΤΑΔΙΚΑΖΕΙ τους ως άνω αναιρεσείοντες στη δικαστική δαπάνη της παραστάσας προς υποστήριξη της κατηγορίας Μ. Τ. του Δ., κατοίκου ..., οδός ..., την οποία ορίζει στο ποσό των πεντακοσίων (500) ευρώ.
Κρίθηκε και αποφασίσθηκε στην Αθήνα στις 14 Σεπτεμβρίου 2023.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 4 Δεκεμβρίου 2023.
Ο ΠΡΟΕΔΡΕΥΩΝ Ο ΓΡΑΜΜΑΤΕΑΣ

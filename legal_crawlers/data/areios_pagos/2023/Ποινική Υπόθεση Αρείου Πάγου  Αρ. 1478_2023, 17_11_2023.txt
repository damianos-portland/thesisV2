Ποινική Υπόθεση Αρείου Πάγου  Αρ. 1478/2023, 17/11/2023

Αριθμός 1478/2023
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ε' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Μαρία Λεπενιώτη, Αντιπρόεδρο του Αρείου Πάγου, Σοφία Οικονόμου, Δημήτριο Τράγκα, Κωστούλα Πρίγγουρη και Ευαγγελία Γιακουμάτου-Εισηγήτρια, Αρεοπαγίτες.
Συνήλθε σε δημόσια συνεδρίαση στο Κατάστημά του στις 3 Νοεμβρίου 2023, με την παρουσία της Αντεισαγγελέως του Αρείου Πάγου Μαρίας Γκανέ (γιατί κωλύεται ο Εισαγγελέας) και του Γραμματέως Γεράσιμου Βάλσαμου, για να δικάσει την αίτηση του αναιρεσείοντος - κατηγορουμένου Ι. Κ. του Σ., κατοίκου ..., ο οποίος εκπροσωπήθηκε από τον πληρεξούσιο δικηγόρο του Γεώργιο Νίκα, για αναίρεση της υπ'αριθμ. 1580/2022 αποφάσεως του Τριμελούς Πλημμελειοδικείου .... Το Τριμελές Πλημμελειοδικείο ... με την ως άνω απόφασή του διέταξε όσα λεπτομερώς αναφέρονται σ' αυτή, και o αναιρεσείων - κατηγορούμενος ζητεί την αναίρεση αυτής, για τους λόγους που αναφέρονται στην από 17.2.2023 και με αριθμό 1520/2023 αίτησή του αναιρέσεως, η οποία καταχωρίστηκε στο οικείο πινάκιο με τον αριθμό 252/2023.
Αφού άκουσε Την Αντεισαγγελέα, που πρότεινε να απορριφθεί η κρινόμενη αίτηση αναιρέσεως και τον πληρεξούσιο δικηγόρο του αναιρεσείοντος που ζήτησε όσα αναφέρονται στα σχετικά πρακτικά.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Η κρινόμενη από 17.02.2023 και με αριθμό 1520/2023 αίτηση του Ι. Κ. του Σ., κατοίκου ..., οδός ... αρ. ..., για αναίρεση της με αριθμό 1580/26.10.2022 καταδικαστικής απόφασης του Τριμελούς Πλημμελειοδικείου ..., η οποία καταχωρίστηκε καθαρογραμμένη στο κατά το άρθρο 473 παρ.2 και 3 εδ.α του ΚΠΔ βιβλίο στις ....2023 και με την οποία αυτός ως Πρόεδρος και Διευθύνων Σύμβουλος ανώνυμης εταιρίας κηρύχθηκε ένοχος των πιο κάτω αξιοποίνων πράξεων της μη έγκαιρης καταβολής εργοδοτικών και εργατικών ασφαλιστικών εισφορών, κατά τη διάταξη του άρθρου 1 παρ. 1 και 2 του ΑΝ 86/1967, έχει ασκηθεί νομότυπα και εμπρόθεσμα (473 παρ.2 και 3 ΚΠΔ) από τον ίδιο τον κατηγορούμενο με την επίδοση, διά του δικαστικού επιμελητή Νικολάου Ρουμάνα, του σχετικού δικογράφου της στον Εισαγγελέα του Αρείου Πάγου, στις 20.02.2023, (άρθρα 462 παρ.1, 464, 466 παρ.1, 474 παρ.2Α και 4, 504 παρ1 και 505 παρ.1 ΚΠΔ του ΚΠΔ) και περιέχει παραδεκτούς λόγους αναίρεσης, ήτοι την έλλειψη ειδικής και εμπεριστατωμένης αιτιολογίας και την απόλυτη ακυρότητα που συνέβη κατά τη διαδικασία στο ακροατήριο, (άρθρο 510 παρ.1, εδ.Δ' και εδ.Α' του ΚΠΔ ). Επομένως, είναι παραδεκτή και πρέπει να ερευνηθεί περαιτέρω, ως προς την ουσιαστική βασιμότητα των προβαλλόμενων με αυτή λόγων.
Κατά τη διάταξη του άρθρου 1 παρ. 1 του ΑΝ 86/1967, τιμωρείται με τις αναφερόμενες στην εν λόγω διάταξη ποινές, όποιος υπέχει νόμιμη υποχρέωση καταβολής των ασφαλιστικών εισφορών, που βαρύνουν τον ίδιο, ασχέτως ποσού, προς τους υπαγόμενους στο Υπουργείο Εργασίας οποιασδήποτε φύσεως οργανισμούς κοινωνικής πολιτικής ή κοινωνικής ασφαλίσεως ή ειδικούς λογαριασμούς και δεν καταβάλει αυτές εντός μηνός, αφότου έχουν καταστεί απαιτητές προς τους ως άνω οργανισμούς, ενώ, κατά την παράγραφο 2 του ίδιου άρθρου, τιμωρείται για υπεξαίρεση, με τις αναφερόμενες στην εν λόγω διάταξη ποινές, όποιος παρακρατεί ασφαλιστικές εισφορές των εργαζομένων σε αυτόν, με σκοπό απόδοσης στους κατά την παρ. 1 οργανισμούς και δεν καταβάλει ή δεν αποδίδει αυτές προς τους ανωτέρω οργανισμούς εντός μηνός αφότου έχουν καταστεί απαιτητές. Περαιτέρω, από τις διατάξεις του άρθρου 26 παρ. 1 και 5 του ΑΝ 1846/1951, όπως έχουν τροποποιηθεί, προκύπτει ότι, για τη καταβολή των εισφορών των ασφαλισμένων επί παρεχόντων εξαρτημένη εργασία, ευθύνεται ο εργοδότης, ο οποίος υποχρεούται, κατά την πληρωμή των μισθών, να παρακρατεί τα τμήματα των εισφορών, που βαρύνουν τους ασφαλισμένους. Ως εργοδότης νοείται, σύμφωνα με το άρθρο 8 παρ. 5 του ΑΝ 1846/1951, ένα ή περισσότερα φυσικά ή νομικά πρόσωπα για λογαριασμό των οποίων, τα υπαγόμενα στην ασφάλιση πρόσωπα, παρέχουν την εργασία τους. Με το άρθρο 33 ν.3346/2005, όπως αυτό αντικαταστάθηκε από το άρθρο 30 ν.3904/2010, ορίζεται ότι: ''1. Για την εφαρμογή της παραγράφου 1 του άρθρου 1 του α.ν.86/1967 απαιτείται το ποσό των ασφαλιστικών εισφορών που βαρύνουν τον υπόχρεο (εργοδοτικών), να υπερβαίνει το ποσό των είκοσι χιλιάδων (20.000) ευρώ. 2. Για την εφαρμογή της παραγράφου 2 του άρθρου 1 του α.ν. 86/1967 απαιτείται το ποσό των ασφαλιστικών εισφορών των εργαζομένων που παρακρατούνται να υπερβαίνει το ποσό των δέκα χιλιάδων (10.000) ευρώ. Από τις διατάξεις αυτές προκύπτει, ότι για τη στοιχειοθέτηση των εγκλημάτων της μη έγκαιρης καταβολής των εργοδοτικών και εργατικών εισφορών απαιτείται να προσδιορίζεται η συγκεκριμένη οφειλή του εργοδότη που απασχολεί προσωπικό, για ασφαλιστικές εισφορές που βαρύνουν τον ίδιο και τους εργαζόμενους σ` αυτόν, καθώς και μη καταβολή των σχετικών ποσών εντός μηνός αφότου κατέστησαν απαιτητά στον Ασφαλιστικό Οργανισμό, που είναι ασφαλισμένο το απασχολούμενο προσωπικό. Πρόκειται, συνεπώς, για γνήσια εγκλήματα, παραλείψεως, τα οποία συντελούνται με την παράλειψη της εμπρόθεσμης καταβολής των παραπάνω εισφορών μέσα σε τριάντα (30) ημέρες από το ημερολογιακό τέλος κάθε μήνα, που παρασχέθηκε η εργασία. Εξάλλου, η καταδικαστική απόφαση έχει την απαιτούμενη κατά τα άρθρα 93 παρ. 3 του Συντάγματος και 139 Κ.Π.Δ. ειδική και εμπεριστατωμένη αιτιολογία, η έλλειψη της οποίας ιδρύει λόγο αναίρεσης κατά το άρθρο 510 παρ. 1 στοιχ. Δ' Κ.Π.Δ., όταν εκτίθενται σ' αυτήν με σαφήνεια, πληρότητα και χωρίς αντιφάσεις ή λογικά κενά, τα προκύψαντα από την αποδεικτική διαδικασία πραγματικά περιστατικά, στα οποία στηρίχθηκε η κρίση του δικαστηρίου για τη συνδρομή των αντικειμενικών και υποκειμενικών στοιχείων του εγκλήματος, οι αποδείξεις που τα θεμελίωσαν και οι νομικοί συλλογισμοί υπαγωγής των αποδειχθέντων περιστατικών στην εφαρμοσθείσα ουσιαστική ποινική διάταξη. Για την ύπαρξη τέτοιας αιτιολογίας είναι παραδεκτή η αλληλοσυμπλήρωση του σκεπτικού με το διατακτικό της απόφασης, τα οποία αποτελούν ενιαίο σύνολο. Όσον αφορά στο δόλο, που απαιτείται κατά το άρθρο 26 παρ. 1 του ΠΚ για τη θεμελίωση της υποκειμενικής υπόστασης του εγκλήματος και συνίσταται, σύμφωνα με το άρθρο 27 παρ. 1 του ΠΚ, στη θέληση παραγωγής των περιστατικών που κατά το νόμο απαρτίζουν την έννοια της αξιόποινης πράξης, δεν είναι αναγκαία η παράθεση ειδικής και εμπεριστατωμένης αιτιολογίας, διότι αυτός ενυπάρχει στη θέληση παραγωγής των περιστατικών που συγκροτούν την αντικειμενική υπόσταση του εγκλήματος και προκύπτει από τις ειδικότερες συνθήκες τέλεσης του, διαλαμβάνεται δε περί αυτού (δόλου) αιτιολογία στην κύρια αιτιολογία για την ενοχή και προκύπτει από τα περιστατικά που αναφέρονται σ' αυτή. Κατ' ακολουθίαν τούτων, για την πληρότητα της αιτιολογίας καταδικαστικής, για παράβαση του άρθρου 1 του Α.Ν. 86/1967, απόφασης, πρέπει να περιέχονται σ' αυτήν τα κρίσιμα περιστατικά για τη θεμελίωση των δύο ως άνω αξιόποινων πράξεων. Συγκεκριμένα, πρέπει να εκτίθεται η κατά συγκεκριμένο χρόνο απασχόληση του προσωπικού που είναι ασφαλισμένο στο ... με σχέση εξαρτημένης εργασίας, εκ του οποίου (χρόνου απασχόλησης), προκύπτει και ο χρόνος τελέσεως της πράξεως και τα χρηματικά ποσά, τα οποία, βάσει των τακτικών αποδοχών του προσωπικού, όφειλε ο κατηγορούμενος εργοδότης να καταβάλει στο ΙΚΑ, ως εργοδοτικές ή εργατικές εισφορές και δεν κατέβαλε ή παρακράτησε και ότι δεν τις κατέβαλε εντός μηνός αφότου κατέστησαν απαιτητές στον ασφαλιστικό οργανισμό που είναι ασφαλισμένο το απασχολούμενο προσωπικό. Επίσης και αναφορά, επί φυσικού προσώπου, φερόμενου ως εργοδότη εκ της ασκήσεως επιχειρήσεως, των πραγματικών περιστατικών από τα οποία να προκύπτει η θέση τούτου στην επιχείρηση αυτή, καθώς και αν πρόκειται για προσωπική ή εταιρική επιχείρηση και ποια η νομική μορφή της τελευταίας και η θέση του κατηγορουμένου σ` αυτήν, ώστε να ανακύπτει υποχρέωση του, για παρακράτηση και απόδοση των εισφορών, μη αρκούντος του χαρακτηρισμού του ως εργοδότη ή ως νόμιμου εκπροσώπου της εταιρικής επιχειρήσεως. Ειδικότερα, κατ' άρθρο 1 παρ.7α Α.Ν.86/1967, όπως η παρ. αυτή προστέθηκε με το άρθρο 25 παρ.1 ν.4075/2012, "α)Στις ημεδαπές ανώνυμες εταιρίες, οι πρόεδροι των Δ.Σ., οι διευθύνοντες ή εντεταλμένοι ή συμπράττοντες σύμβουλοι, οι διοικητές, οι γενικοί διευθυντές ή διευθυντές και γενικά κάθε πρόσωπο εντεταλμένο είτε άμεσα από το νόμο είτε από ιδιωτική βούληση είτε με δικαστική απόφαση στη διοίκηση ή διαχείριση αυτών. Αν ελλείπουν όλα τα παραπάνω πρόσωπα, ως αυτουργοί θεωρούνται τα μέλη των διοικητικών συμβουλίων των εταιριών αυτών, εφόσον ασκούν πράγματι προσωρινά ή διαρκώς ένα από τα καθήκοντα που αναφέρονται πιο πάνω". Από τις ανωτέρω διατάξεις συνάγεται ότι για ασφαλιστικές εισφορές που έχουν γεννηθεί μετά την 11.04.2012, οφείλονται δε από ημεδαπή ανώνυμη εταιρεία, αρχικά και κυρίως υπόχρεοι για την καταβολή τους είναι τα πρόσωπα που ορίζονται στην παρ. 7 του άρθρου 1 του Α.Ν. 86/1967 (οι πρόεδροι των διοικητικών συμβουλίων, οι διευθύνοντες ή εντεταλμένοι ή συμπράττοντες σύμβουλοι, οι διοικητές, οι γενικοί διευθυντές και γενικά κάθε πρόσωπο εντεταλμένο είτε άμεσα από τον νόμο είτε από ιδιωτική βούληση είτε με δικαστική απόφαση στη διοίκηση της ανωνύμου εταιρείας), ενώ τα μέλη των διοικητικών συμβουλίων (αντιπρόεδροι και σύμβουλοι) ευθύνονται μόνον εάν λείπουν όλα τα αμέσως προαναφερθέντα πρόσωπα (επικουρική ευθύνη) και εφόσον αυτά (μέλη διοικητικού συμβουλίου) ασκούν πραγματικά, διαρκώς ή προσωρινά, τα καθήκοντα των αρχικών και κυρίως υπόχρεων, δηλαδή η ευθύνη τους είναι επικουρική (ΑΠ 394/2022, ΑΠ 2165/2018).Δεν απαιτείται να αναφέρονται, αφού δεν αποτελούν στοιχεία της αντικειμενικής υποστάσεως των άνω εγκλημάτων, ο αριθμός των απασχοληθέντων μισθωτών, ποιοι ήταν αυτοί και πόσο χρόνο εργάσθηκε έκαστος αυτών στον υπόχρεο, ούτε οι τακτικές αποδοχές ενός εκάστου. Ο χρόνος απασχολήσεως και καταβολής των μηνιαίων αποδοχών του προσωπικού που συμπλέκεται αμέσως με τον χρόνο τελέσεως των δύο ως άνω αξιοποίνων πράξεων, είναι κρίσιμος μόνο όταν ασκεί επιρροή στην έρευνα της εξαλείψεως του αξιοποίνου των πράξεων αυτών, λόγω παραγραφής (ΑΠ 338/2022, ΑΠ 645/2021). Περαιτέρω, πρέπει να σημειωθεί ότι το ..., δυνάμει της παρ. 1 του άρθρου 5 του Ν. 3029/2002 (ΦΕΚ Α' 160), μετονομάστηκε σε ... (...) και αποτελεί ΝΠΔΔ, κατά τους ορισμούς του άρθρου 11 του, με το Ν. 2113/1952 (ΦΕΚ Α' 126), κυρωθέντος ΑΝ 1846/1951 (ΦΕΚ Α' 179), καθολικός διάδοχος του οποίου είναι το ΝΠΔΔ με την επωνυμία "..." (άρθρο 51 Α.Ν.4387/2016), καθολικός διάδοχος του οποίου είναι το ΝΠΔΔ με την επωνυμία ... (...) (άρθρο 1 Ν.4670/2020) [ΑΠ 281/2023, ΑΠ 624/2022]. Στην προκείμενη περίπτωση, το Τριμελές Πλημμελειοδικείο ... που δίκασε ως δευτεροβάθμιο δικαστήριο, κήρυξε ένοχο τον αναιρεσείοντα και του επέβαλε ποινή φυλάκισης έξι (6) μηνών για κάθε πράξη μη έγκαιρης καταβολής εργοδοτικών και εργατικών ασφαλιστικών εισφορών ΙΚΑ και συνολικώς, κατά συγχώνευση, επέβαλε ποινή φυλάκισης εννέα (9) μηνών, την οποία ανέστειλε επί τριετία. Όπως προκύπτει από το σκεπτικό της ως άνω προσβαλλόμενης απόφασης, που παραδεκτώς επισκοπείται, το Δικαστήριο της ουσίας για να στηρίξει την καταδικαστική του κρίση, αφού έλαβε υπόψη του όλα τα αποδεικτικά μέσα, τα οποία κατ'είδος αναφέρει (ήτοι, τις ένορκες καταθέσεις των μαρτύρων του κατηγορητηρίου, την ανάγνωση των πρακτικών της εκκαλούμενης απόφασης και των αναφερόμενων σε αυτή εγγράφων, καθώς και των εγγράφων που προσκομίστηκαν από την υπεράσπιση), διέλαβε στο σκεπτικό του επί λέξει τα εξής: "Επειδή, από τις ένορκες καταθέσεις και εξέταση των μαρτύρων του κατηγορητηρίου, την ανάγνωση των πρακτικών της εκκαλούμενης απόφασης και των αναφερόμενων σε αυτή εγγράφων, καθώς και των εγγράφων που προσκομίστηκε σήμερα και των ισχυρισμών από την υπεράσπιση, και, γενικώς από ολόκληρη την αποδεικτική διαδικασία και τη συζήτηση της υπόθεσης που πραγματοποιήθηκε στο ακροατήριο, αποδείχθηκε και το Δικαστήριο πείσθηκε για το ότι ο κατηγορούμενος στη ..., την ....2015 και ειδικότερα, με πρόθεση παρέβη τις διατάξεις της εργατικής νομοθεσίας αναφορικά με την καταβολή της των εργοδοτικών και εργατικών εισφορών ... (.....). Συγκεκριμένα, ο κατηγορούμενος έχοντας την ιδιότητα του Προέδρου και Διευθύνοντος Συμβούλου της Εταιρείας με την επωνυμία "..." και Α.Μ.Ε. ..., ..., ως εργοδότης της ως άνω Εταιρείας με αντικείμενο την επεξεργασία και συντήρηση ψαριών, φιλέτων ψαριών, συκωτιών ψαριών και αυγοτάραχου, κατεψυγμένων και έχοντας απασχολήσει κατά τη χρονική περίοδο από ....2015 έως την ....2018 στην επιχείρησή του προσωπικό με σχέση εξαρτημένης εργασίας, με αμοιβή που ασφαλιζόταν στον ... (.....) όφειλε για την ασφάλιση του άνω προσωπικού να καταβάλλει στον ... (...) τις κατωτέρω εισφορές ποσού 66.593,97 ευρώ, μέχρι την τελευταία εργάσιμη ημέρα για τις Δημόσιες Υπηρεσίες του επόμενου μήνα, εκείνου μέσα στον οποίο παρασχέθηκε η εργασία και για τις οποίες εισφορές αυτές συντάχθηκε η με αριθμό .... Ειδικότερα, στον ανωτέρω τόπο και χρόνο, με την ιδιότητά του ως εργοδότη στην άνω Εταιρεία: (1) έχοντας νόμιμη υποχρέωση των βαρυνουσών τον ίδιο (εργοδοτικών) ασφαλιστικών εισφορών ποσού 44.369,31 ευρώ, δεν κατέβαλλε αυτές στον ως άνω Οργανισμό μέσα στο μήνα κατά τον οποίο οι εισφορές έγιναν απαιτητές και (2) έχοντας παρακρατήσει τις ασφαλιστικές εισφορές των εργασθέντων στην επιχείρησή του (εργατικές) ποσού 22.184,66 ευρώ με σκοπό να αποδώσει αυτές στον ως άνω Οργανισμό, δεν τις κατέβαλε σε αυτόν μέσα στο μήνα κατά τον οποίο αυτές έγιναν απαιτητές. Πρέπει συνεπώς, ο εκκαλών να κηρυχθεί ένοχος των ανωτέρω πράξεων με την ελαφρυντική περίσταση του άρθρου 84 παρ.2α ΠΚ". Μετά από αυτά, το Δικαστήριο της ουσίας, αφού δέχθηκε τη συνδρομή της ελαφρυντικής περίστασης του άρθρου 84 παρ.2 περ. α' ΠΚ, που του είχε αναγνωρισθεί πρωτοδίκως, κήρυξε τoν αναιρεσείοντα ένοχο του ότι: " ...Την 26η .04.2015, ο κατηγορούμενος έχοντας την ιδιότητα του Προέδρου και Διευθύνοντος Συμβούλου της της Εταιρείας με την επωνυμία "..." και Α.Μ.Ε. ..., ..., ως εργοδότης της ως άνω Εταιρείας με αντικείμενο την επεξεργασία και συντήρηση ψαριών, φιλέτων ψαριών, συκωτιών ψαριών και αυγοτάραχου, κατεψυγμένων και έχοντας απασχολήσει κατά τη χρονική περίοδο από ....2015 έως την ....2018 στην επιχείρησή του προσωπικό με σχέση εξαρτημένης εργασίας, με αμοιβή που ασφαλιζόταν στον ... (.....) όφειλε για την ασφάλιση του άνω προσωπικού να καταβάλλει στον ... (...) τις κατωτέρω εισφορές ποσού 66.593,97 ευρώ, μέχρι την τελευταία εργάσιμη ημέρα για τις Δημόσιες Υπηρεσίες του επόμενου μήνα, εκείνου μέσα στον οποίο παρασχέθηκε η εργασία και για τις οποίες εισφορές αυτές συντάχθηκε η με αριθμό .... Ειδικότερα, στον ανωτέρω τόπο και χρόνο, με την ιδιότητά του ως εργοδότη στην άνω Εταιρεία: (1) έχοντας νόμιμη υποχρέωση των βαρυνουσών τον ίδιο (εργοδοτικών) ασφαλιστικών εισφορών ποσού 44.369,31 ευρώ, δεν κατέβαλλε αυτές στον ως άνω Οργανισμό μέσα στο μήνα κατά τον οποίο οι εισφορές έγιναν απαιτητές και (2) έχοντας παρακρατήσει τις ασφαλιστικές εισφορές των εργασθέντων στην επιχείρησή του (εργατικές) ποσού 22.184,66 ευρώ με σκοπό να αποδώσει αυτές στον ως άνω Οργανισμό, δεν τις κατέβαλε σε αυτόν μέσα στο μήνα κατά τον οποίο αυτές έγιναν απαιτητές".
Με αυτά που δέχθηκε το Δικαστήριο της ουσίας διέλαβε στην προσβαλλόμενη απόφασή του την κατά τις άνω διατάξεις απαιτούμενη ειδική και εμπεριστατωμένη αιτιολογία, ως προς τα πραγματικά περιστατικά που προέκυψαν από την αποδεικτική διαδικασία και συγκροτούν την υποκειμενική και αντικειμενική υπόσταση των ανωτέρω εγκλημάτων, τα οποία περιστατικά υπήγαγε στις ουσιαστικές ποινικές διατάξεις των άρθρων 1 παρ.1 και 2 του α.ν.86/1967 σε συνδ. με άρθρ. 1 Ν.Δ.337/1969, Ν.4321/1963, Ν.4469/1965 άρθρ. 1, 12, 14, 18γ, 26, 27, 51, 53, 79, 98 ΠΚ που εφάρμοσε, τις αποδείξεις από τις οποίες συνήγαγε τα περιστατικά αυτά και τους συλλογισμούς με βάση τους οποίους υπήγαγε αυτά στις προαναφερόμενες ουσιαστικές ποινικές διατάξεις. Ειδικότερα, το Δικαστήριο αναφέρει την ιδιότητα του αναιρεσείοντος ως προέδρου του Δ.Σ. και διευθύνοντος συμβούλου της ανώνυμης εταιρείας με την επωνυμία ""...", ο οποίος, κατά τις παραδοχές της προσβαλλόμενης απόφασης, ασκούσε τα καθήκοντά του με την πιο πάνω ιδιότητα από ....2015 και εφεξής συνεχώς και εξακολουθούσε να φέρει την ιδιότητα του υποχρέου, και κατά τον μεταγενέστερο χρόνο που γεννήθηκαν οι ένδικες ασφαλιστικές εισφορές χρονικού διαστήματος εργασίας από ....2015 έως ....2018, οι οποίες κατέστησαν απαιτητές την τελευταία εργάσιμη ημέρα εκάστου μηνός εργασίας και έπρεπε να καταβληθούν με την παρέλευση εκάστου επόμενου μηνός. Αναφέρονται δε περαιτέρω, τα ποσά των ασφαλιστικών εισφορών που τον βάρυναν κατά την κατηγορία τους (εργατικές, εργοδοτικές) που προέρχονται από την απασχόληση προσωπικού με σχέση εξαρτημένης εργασίας. Ότι αυτές δεν καταβλήθηκαν και βεβαιώθηκαν νόμιμα από τον σχετικό ασφαλιστικό Οργανισμό (...). Οι ισχυρισμοί του αναιρεσείοντος με τον δεύτερο (2ο) λόγο της υπό κρίση δήλωσης αναίρεσης ότι, το Δικαστήριο δεν ανέφερε τον αριθμό των μισθωτών που απασχόλησε ως εργοδότης, τον ειδικότερο τρόπο απασχόλησης εκάστου, τα ποσά της αμοιβής που καταβλήθηκαν σε αυτούς, επί των οποίων υπολογίζονται οι ασφαλιστικές εισφορές και ο χρόνος τέλεσης κατά μήνα των αποδιδομένων στον ίδιο αξιόποινων πράξεων της μη έγκαιρης καταβολής εργοδοτικών και εργατικών εισφορών, είναι αβάσιμοι. Και τούτο διότι, δεν αποτελούν στοιχεία της αντικειμενικής υπόστασης των υπόψη πράξεων, κατά τα προεκτιθέμενα στη μείζονα σκέψη, εφόσον ο χρόνος απασχολήσεως και καταβολής των μηνιαίων αποδοχών εκάστου μισθωτού, που συμπλέκεται αμέσως με τον χρόνο τελέσεως των δύο ως άνω αξιοποίνων πράξεων, ασκεί επιρροή μόνο στην έρευνα της εξαλείψεως του αξιοποίνου των πράξεων αυτών, λόγω παραγραφής, περίπτωση που δεν συντρέχει εν προκειμένω. Πέραν τούτων, ο ισχυρισμός του αναιρεσείοντος ότι το Δικαστήριο της ουσίας αντιφατικά δέχθηκε αρχικά ότι ο ίδιος την ....2015 έχοντας την ιδιότητα του Προέδρου και Διευθύνοντος Συμβούλου της πιο πάνω ανώνυμης εταιρίας τέλεσε τις αξιόποινες πράξεις για τις οποίες κατηγορείται την ....2015 και στη συνέχεια, δέχθηκε ότι ο ίδιος με την πιο πάνω ιδιότητά του τέλεσε τις ίδιες αξιόποινες πράξεις, κατά το χρονικό διάστημα από ....2015 έως ....2018, ήτοι 10 μήνες έως 3 σχεδόν έτη, μετά την τέλεση των αδικημάτων, όπως δέχθηκε αρχικά, είναι αβάσιμος. Και τούτο διότι, καμία αντίφαση δεν περιέχεται στο σκεπτικό και στο διατακτικό της προσβαλλόμενης απόφασης, αφού προσδιορίζεται επακριβώς ότι ο χρόνος τέλεσης των αξιόποινων πράξεων είναι η παρέλευση κάθε επόμενου μήνα από τη λήξη εκάστου μηνός, οπότε έγιναν απαιτητές οι εισφορές αυτές, κατά το χρονικό διάστημα από ....2015 έως ....2018, κατά το οποίο παρασχέθηκε η εργασία, ενώ ο κατηγορούμενος και ήδη αναιρεσείων, ως Πρόεδρος και Διευθύνων Σύμβουλος της πιο πάνω ΑΕ, έφερε την ιδιότητα του υποχρέου εργοδότη από ....2015, δηλαδή 10 μήνες πριν από την τέλεση της πρώτης κατ'εξακολούθηση τελεσθείσας πράξης και συνέχισε να φέρει αυτή την ιδιότητα και κατά την τέλεση της τελευταίας κατ'εξακολούθηση τελεσθείσας πράξης, ήτοι την ....2018, καθώς με την κρίση της προσβαλλόμενης απόφασης περί της ενοχής του, απορρίφθηκε ο αρνητικός ισχυρισμός του, ότι κατά τον κρίσιμο χρόνο είχε απωλέσει την πιο πάνω ιδιότητα επειδή στο τέλος του έτους 2018, έφυγε για την Κύπρο και ότι την εταιρία διηύθυνε στην πραγματικότητα, η Αντιπρόεδρος του ΔΣ και αδελφή του και ότι, αντί του κατηγορουμένου Προέδρου του ΔΣ και Διευθύνοντος Συμβούλου ευθύνεται εκείνη για τα επίμαχα χρηματικά ποσά. Άλλωστε ο χρόνος τέλεσης των υπόψη αξιόποινων πράξεων που προσδιορίζεται από την παρέλευση μήνα από τότε που έγιναν απαιτητές οι εισφορές αυτές, σε σχέση με το διάστημα της εργασίας των απασχολούμενων με σχέση εξαρτημένης εργασίας, αποτελεί, σύμφωνα με τη διάταξη του άρθρου 17 Π.Κ., πραγματικό περιστατικό και για το λόγο αυτόν υπόκειται στην ανέλεγκτη κρίση του Δικαστηρίου της ουσίας, το οποίο έχει τη δυνατότητα να διαφοροποιηθεί ως προς αυτόν από τον αναφερόμενο στο κλητήριο θέσπισμα ή το παραπεμπτικό βούλευμα, μόνον βέβαια εάν η μεταβολή αυτή δεν επηρεάζει την ταυτότητα της πράξης ή δεν αποκλείει την παραγραφή και ως εκ τούτου, δεν ελέγχεται από τον Άρειο Πάγο (ΑΠ 1081/2017). Έτσι, το Δικαστήριο της ουσίας με την προσβαλλόμενη απόφασή του δεν υπέπεσε στην πλημμέλεια της έλλειψης της ειδικής και εμπεριστατωμένης αιτιολογία του άρθρου 510 παρ.1 στοιχ. Δ' Κ.Π.Δ. και ο δεύτερος (2ος ) λόγος αναίρεσης, με τον οποίο ο αναιρεσείων ισχυρίζεται τα αντίθετα, είναι αβάσιμος. Περαιτέρω, από το συνδυασμό των διατάξεων των άρθρων 329, 331, 333 παρ.2, 364 και 369 του ΚΠΔ, προκύπτει ότι η λήψη υπόψη και η συνεκτίμηση από το δικαστήριο της ουσίας, ως αποδεικτικού στοιχείου, για το σχηματισμό της κρίσης του περί της ενοχής του κατηγορουμένου, εγγράφων που δεν αναγνώστηκαν κατά τη συζήτηση στο ακροατήριο, επιφέρει απόλυτη ακυρότητα της διαδικασίας κατά το άρθρο 171 παρ.1 εδ. δ` του ίδιου Κώδικα, που ιδρύει τον από το άρθρο 510 παρ. 1 στοιχ. Α` ΚΠΔ λόγο αναίρεσης, διότι έτσι παραβιάζεται η άσκηση του κατά το άρθρο 358 του ίδιου Κώδικα δικαιώματος του κατηγορουμένου να προβαίνει σε δηλώσεις, παρατηρήσεις και εξηγήσεις, σχετικά με το εν λόγω αποδεικτικό μέσο, (ΑΠ 809/2022, ΑΠ 655/2021), εκτός αν τα έγγραφα αποτελούν στοιχεία του κατηγορητηρίου ή το υλικό αντικείμενο του εγκλήματος ή είναι έγγραφα διαδικαστικά ή αναφέρονται απλώς διηγηματικά στην απόφαση ή το περιεχόμενό τους προκύπτει από άλλα αποδεικτικά μέσα. (ΑΠ 560/2020, ΑΠ 192/2020, 618/2019). Εξάλλου, η ανάγνωση εγγράφου δεν απαιτείται να προκύπτει μόνο από τη ρητή μνεία του στο οικείο μέρος των πρακτικών της δίκης, όπου αναφέρονται τα αναγνωσθέντα έγγραφα, αλλά αρκεί να προκύπτει αυτή από το όλο περιεχόμενο των πρακτικών της δίκης ή από τις αιτιολογίες της προσβαλλόμενης απόφασης (ΑΠ 68/2022, ΑΠ 560/2020). Περαιτέρω, αναγνωστέα έγγραφα είναι τα έγγραφα, τα οποία είτε έχει συμπεριλάβει ο εισαγγελέας που συνέταξε το κατηγορητήριο ή επιμελήθηκε την εισαγωγή της υπόθεσης στο ακροατήριο, είτε υποβλήθηκαν κατά τη διάρκεια της αποδεικτικής διαδικασίας, από τους διαδίκους, τον εισαγγελέα ή και από κάποιον μάρτυρα. Στην προκειμένη περίπτωση, με τον από το άρθρο 510 παρ.1 στοιχ.Α σε συνδυασμό με άρθρο 171 στοιχ.δ και 510 παρ.1 στοιχ.Δ του ΚΠΔ) τρίτο (3ο ) λόγο αναιρέσεως, πλήττεται η προσβαλλόμενη απόφαση για απόλυτη ακυρότητα της διαδικασίας στο ακροατήριο, διότι, κατά τους ισχυρισμούς του αναιρεσείοντος κατηγορουμένου, το δικαστήριο, για το σχηματισμό της κρίσης του για την ενοχή του δεν έλαβε υπόψη του έγγραφα που είχαν προσκομισθεί από τον ίδιο και είχαν αναγνωσθεί στο ακροατήριο του πρωτοβαθμίου δικαστηρίου και ειδικότερα, τα εξής έγγραφα: "1. Βεβαίωση Εγγραφής Πολίτη της Ένωσης και μέλους της οικογένειάς του που είναι επίσης Πολίτης της Ένωσης του Τμήματος ... του Υπουργείου ... Δημοκρατίας. 2. Η με Α.Κ.Α. ... Κατάσταση Ασφαλιστικού Λογαριασμού 3. Η αριθμ.πρωτ. ....2021 Ανακοίνωση του ... του Τμήματος Μητρώου του Επιμελητηρίου .... 4. Η αριθμ. ... Έκθεση Αναγκαστικής Κατάσχεσης 5. Το αριθμ. ...2016 Πρόγραμμα ... 6. Το αριθμ. ...2016 Πρόγραμμα ...". Όπως προκύπτει από τα παραδεκτώς επισκοπούμενα για τις ανάγκες του αναιρετικού ελέγχου ταυτάριθμα με την προσβαλλόμενη απόφαση πρακτικά δημόσιας συνεδρίασης του Τριμελούς Πλημμελειοδικείου ..., τα άνω έγγραφα δεν περιλαμβάνονται μεν στον κατάλογο των αναγνωσθέντων εγγράφων, στις σελ.5 και 6 των ως άνω πρακτικών της προσβαλλόμενης απόφασης, περιλαμβάνονται, όμως, στον κατάλογο αυτό τα πρακτικά της εκκαλούμενης απόφασης του πρωτοβαθμίου Δικαστηρίου, ήτοι του Μονομελούς Πλημμελειοδικείου ..., στη σελ.4 των οποίων αναγράφονται ως αναγνωσθέντα στο ακροατήριο του πρωτοβαθμίου Δικαστηρίου τα ως άνω έγγραφα.
Συνεπώς, αφού αναγνώσθηκαν τα πρακτικά της εκκαλούμενης απόφασης, στα οποία αναφέρονται ως αναγνωσθέντα έγγραφα τα προαναφερόμενα έγγραφα, ουδεμία αμφιβολία καταλείπεται ότι αναγνώσθηκαν και ελήφθησαν υπόψη από το δευτεροβάθμιο Δικαστήριο και τα έγγραφα αυτά, ως αποδεικτικά μέσα για τη διαμόρφωση της κρίσης του Δικαστηρίου, αφού δεν εξαιρέθηκαν ρητώς από τα αποδεικτικά μέσα, ούτε ανακύπτει ανάγκη αιτιολόγησης γιατί δεν εξαίρονται από την προσβαλλόμενη απόφαση τα έγγραφα αυτά, ενώ δεν αποτελεί έλλειψη αιτιολογίας η διαφορετική αξιολόγησή τους από τον αναιρεσείοντα κατηγορούμενο, η οποία ανάγεται στην εκτίμηση των αποδείξεων.
Συνεπώς, το Δικαστήριο της ουσίας έλαβε υπόψη του με βεβαιότητα τα προαναφερθέντα έγγραφα, που αναγνώσθηκαν και δεν πρόσβαλε την αρχή της προφορικότητας και της δημοσιότητας της ποινικής δίκης και τα δικαιώματα του κατηγορουμένου και ο τρίτος (3ος ) λόγος αναίρεσης από το άρθρο 510 παρ.1 στοιχ.Α' σε συνδυασμό με το άρθρο 171 στοιχ.δ' του ΚΠΔ, με τον οποίο ο αναιρεσείων ισχυρίζεται τα αντίθετα, είναι αβάσιμος.
Εξάλλου, η απαιτούμενη, από τις διατάξεις των άρθρων 93 παρ. 3 του Συντ και 139 του ΚΠΔ, ειδική και εμπεριστατωμένη αιτιολογία που πρέπει να παρατίθεται, εκτός από την κύρια επί της ενοχής απόφαση, τις οριστικές ή παρεμπίπτουσες αποφάσεις ή αυτές που η έκδοσή τους έχει αφεθεί στη διακριτική, ελεύθερη ή ανέλεγκτη κρίση του Δικαστηρίου, εκτείνεται και στους αυτοτελείς ισχυρισμούς, δηλαδή, αυτούς, που προβάλλονται από τον κατηγορούμενο ή το συνήγορό του, σύμφωνα και με την προαναφερθείσα διάταξη του άρθρου 171 παρ.2 του ΚΠΔ σε συνδυασμό με εκείνη του άρθρου 333 παρ.2 εδ. α' και β' ίδιου Κώδικα και κατατείνουν στην άρση του άδικου χαρακτήρα της πράξης ή στον αποκλεισμό ή στη μείωση της ικανότητας προς καταλογισμό ή στην εξάλειψη του αξιόποινου ή στη μείωση της ποινής, εφόσον όμως αυτοί προβάλλονται κατά τρόπο σαφή και ορισμένο, με όλα δηλαδή, τα πραγματικά περιστατικά, τα οποία είναι αναγκαία, κατά την οικεία διάταξη για τη θεμελίωσή τους, έτσι ώστε να μπορούν να αξιολογηθούν και σε περίπτωση αποδοχής, να οδηγούν στο ευνοϊκότερο για τον κατηγορούμενο συμπέρασμα. Τέτοιοι αυτοτελείς ισχυρισμοί η απόρριψη των οποίων πρέπει να αιτιολογείται ιδιαίτερα είναι και οι ισχυρισμοί του κατηγορουμένου περί συνδρομής στο πρόσωπό του ελαφρυντικών περιστάσεων από τις αναφερόμενες στο άρθρο 84 παρ.2 του ΠΚ, αφού η παραδοχή τους οδηγεί στην επιβολή μειωμένης κατά το άρθρο 83 του ίδιου Κώδικα ποινής (ΑΠ 777/2022, ΑΠ 433/2020, ΑΠ 189/2020), την τυχόν συνδρομή των οποίων βεβαίως, το Δικαστήριο της ουσίας κατά τον ακροαματικό έλεγχο κάθε υπόθεσης, ερευνά αυτεπαγγέλτως, χωρίς, όμως, να είναι υποχρεωμένο να προβεί οίκοθεν στην αιτιολόγηση της μη συνδρομής τέτοιας περίπτωσης. Προϋπόθεση, όμως, της δυνατότητος αξιολόγησης και σε περίπτωση ευδοκίμησής τους, της επέλευσης του ευνοϊκότερου για τον κατηγορούμενο αποτελέσματος, είναι η προβολή των αυτοτελών ισχυρισμών κατά τρόπο σαφή και ορισμένο, δηλαδή με ανάπτυξή τους, κατά τα ουσιώδη στοιχεία της νομικής και πραγματικής θεμελίωσής τους, άλλως το Δικαστήριο της ουσίας δεν υπέχει υποχρέωση να απαντήσει επί των ισχυρισμών αυτών, συνεπώς δε, ούτε και να αιτιολογήσει ειδικώς την απόρριψή τους, ενώ δεν αρκεί για το ορισμένο του σχετικού ισχυρισμού η επίκληση της νομικής διάταξης που προβλέπει την ελαφρυντική περίσταση ή τον χαρακτηρισμό με τον οποίο είναι αυτή γνωστή στη νομική ορολογία. Ως ελαφρυντική περίσταση κατά το ανωτέρω άρθρο 84 παρ.2 του ΠΚ, θεωρείται μεταξύ άλλων, η προβλεπόμενη σ' αυτό υπό στοιχείο β' ελαφρυντική περίσταση, "το ότι στην πράξη του ωθήθηκε από μη ταπεινά αίτια ή από μεγάλη ένδεια ή υπό την επίδραση σοβαρής απειλής ή υπό την επιβολή προσώπου στο οποίο αυτός οφείλει υπακοή ή με το οποίο βρίσκεται σε σχέση εξάρτησης". Για τη στοιχειοθέτηση της ελαφρυντικής περίστασης των μη ταπεινών αιτίων, όπως αυτή διαγράφεται και εννοείται στο εδ.β' της παρ.2 του άρθρου 84 του νέου Π.Κ., που δεν έχει διαφοροποιηθεί σε σχέση με τον προϊσχύσαντα Π.Κ., απαιτείται ο υπαίτιος να ωθήθηκε στην πράξη του από μη ταπεινά αίτια, που ως τοιαύτα νοούνται τα μη αντίθετα προς την κοινή περί ηθικής ή κοινωνικής τάξης, συνείδηση και τα μη μαρτυρούντα διαστροφή χαρακτήρα και κακοβουλία του δράστη και αφού εκτεθούν στον σχετικό ισχυρισμό τα συγκεκριμένα αίτια από τα οποία ο δράστης ωθήθηκε στην πράξη του. Η μη ταπεινότητα των αιτίων από τα οποία ο δράστης ωθήθηκε στην πράξη που του αποδίδεται, θα κριθεί όχι υποκειμενικά, δηλαδή κατά την αντίληψη του δράστη, αλλά αντικειμενικά, δηλαδή κατά την αντίληψη της κοινωνίας, η δε κρίση του δικαστηρίου της ουσίας ότι ορισμένα περιστατικά συνιστούν ή όχι ταπεινά αίτια, είναι κρίση ως προς τα πράγματα και δεν ελέγχεται αναιρετικά (Α.Π.20/2020).
Στην προκείμενη περίπτωση, ο συνήγορος του αναιρεσείοντος που εκπροσωπούσε αυτόν, πρόβαλε κατά τη συζήτηση στο ακροατήριο ισχυρισμό περί της αναγνώρισης της ελαφρυντικής περίστασης του άρθρου 84 παρ.2 εδ. β' Π.Κ., χωρίς να καταθέσει σχετικό έγγραφο, χωρίς να αναπτυχθεί προφορικά ο σχετικός ισχυρισμός και χωρίς να γίνει επίκληση συγκεκριμένων περιστατικών για τη θεμελίωσή του. Στον εν λόγω ισχυρισμό του κατηγορουμένου και ήδη αναιρεσείοντος, αν και προβλήθηκε απαραδέκτως, αφού ήταν αόριστος, σύμφωνα με τα προαναφερόμενα στη μείζονα πρόταση, εν τούτοις, το Δικαστήριο απάντησε, μολονότι δεν ήταν υποχρεωμένο προς τούτο και τον απέρριψε, διαλαμβάνοντας στην προσβαλλόμενη απόφαση την ακόλουθη κατά πιστή μεταφορά αιτιολογία: "
Απορρίπτει το Δικαστήριο την ελαφρυντική περίσταση του άρθρου 84 παρ.2β'ΠΚ του ότι στην πράξη του ο κατηγορούμενος ωθήθηκε από όχι ταπεινά αίτια ή από μεγάλη ένδεια ή διατελώντας υπό την επίδραση σοβαρής απειλής ή υπό την επιβολή προσώπου στο οποίο αυτός οφείλει υπακοή ή με το οποίο βρίσκεται σε σχέση εξάρτησης, καθώς δεν αποδείχθηκε η συνδρομή κάποιας από τις προαναφερόμενες περιστάσεις". Με τις παραδοχές αυτές το Δικαστήριο της ουσίας αιτιολόγησε πλήρως την κρίση του ότι δεν αποδείχθηκε ότι ο κατηγορούμενος και ήδη αναιρεσείων ωθήθηκε στην πράξη του από μη ταπεινά αίτια, όπως απαιτεί η διάταξη του άρθρου 84 παρ.2 εδ.β' του ΠΚ. Επομένως, είναι αβάσιμος ο από το άρθρο 510 παρ.1 στοιχ. Δ' τέταρτος (4ος) λόγος αναίρεσης, με τον οποίο πλήττεται η προσβαλλόμενη απόφαση για αναιτιολόγητη απόρριψη του αυτοτελούς ισχυρισμού του αναιρεσείοντος περί αναγνώρισης στο πρόσωπό του της ελαφρυντικής περίστασης του άρθρου 84 παρ.2 εδ.β' του ΠΚ. Τέλος, μεταξύ των περιοριστικώς απαριθμούμενων λόγων αναίρεσης του άρθρου 510 παρ.1 του ισχύοντος από 01.07.2019 ΚΠΔ, δεν υπάρχει λόγος αναίρεσης κατά αποφάσεων για την μη παράθεση στην απόφαση του σχετικού άρθρου του ποινικού νόμου και στο στοιχ.Η' της παρ.1 του πιο πάνω άρθρου 510 του ΚΠΔ, προβλέπεται ως λόγος αναίρεσης "η παράνομη απόρριψη της έφεσης ως απαράδεκτης (άρθρο 476) ή ως ανυποστήρικτης (άρθρο 501 παρ.1)". Ούτε άλλωστε στο αντίστοιχο άρθρο του προϊσχύσαντος έως τις 30.06.2019 ΚΠΔ απαριθμείτο τέτοιος λόγος αναίρεσης, αφού ο λόγος αυτός, που προβλεπόταν πράγματι στο άρθρο 510 παρ.1 στοιχ.Η' του προϊσχύσαντος ΚΠΔ έως 30.06.2003, είχε ήδη καταργηθεί με το άρθρο 50 παρ. 4 του ν. 3160/2003 {ΦΕΚ 165/30.06.2003} (ΑΠ 680/2014, ΑΠ 646/2010).
Στην προκειμένη περίπτωση, με τον πρώτο (1ο ) λόγο αναίρεσης, πλήττεται η ίδια πιο πάνω απόφαση για την, "...εκ των διατάξεων των άρθρων 139 και 510 παρ. 1 στοιχ.Η' του ΚΠΔ...", πλημμέλεια, ήτοι για μη παράθεση στην προσβαλλόμενη καταδικαστική απόφαση των ειδικών ποινικών νόμων, τα οποία ορίζουν το αξιόποινο των πράξεων, για τις οποίες ο αναιρεσείων καταδικάστηκε. Ο λόγος αυτός, ως ίδιος και αυτοτελής λόγος αναίρεσης, είναι απαράδεκτος, αφού δεν περιλαμβάνεται μεταξύ των περιοριστικώς απαριθμούμενων στο άρθρο 510 παρ.1 του ΚΠΔ λόγων αναίρεσης η μη παράθεση στην απόφαση του σχετικού άρθρου του ποινικού νόμου. Αν δε, ήθελε εκτιμηθεί ως λόγος αναίρεσης, εκ του στοιχ.Δ' της παρ.1 του ίδιου άνω άρθρου, ήτοι ως πλημμέλεια της έλλειψης αιτιολογίας, επειδή δεν έχουν παρατεθεί τα άρθρα των ειδικών νόμων που προβλέπουν και τιμωρούν τις αξιόποινες πράξεις, για τις οποίες καταδικάστηκε ο αναιρεσείων, ο λόγος αυτός είναι αβάσιμος, διότι αφενός μεν, η υποχρέωση παράθεσης ειδικής και εμπεριστατωμένης αιτιολογίας της δικαστικής αποφάσεως δεν εκτείνεται και στην παράθεση των άρθρων των νόμων που τιμωρούν τις αξιόποινες πράξεις, καθ' όσον αυτή αποτελούσε ίδιον καταργηθέντα λόγο αναιρέσεως και δεν περιλαμβάνεται πλέον η παράλειψη αυτή στους περιοριστικώς αναφερομένους στο άρθρο 510 του ΚΠΔ λόγους, αφετέρου δε, από την παραδεκτή επισκόπηση του περί ποινής σκεπτικού της προσβαλλομένης απόφασης στη σελ. 8η αυτής, προκύπτει ότι περιέχονται οι διατάξεις ειδικών νόμων, που προβλέπουν και τιμωρούν τις αξιόποινες πράξεις για τις οποίες καταδικάστηκε ο αναιρεσείων, ήτοι οι διατάξεις των άρθρων 1 παρ.1 και 2 Ν.Δ/τος 86/1967 σε συνδυασμό με το άρθρο 1 Ν.Δ/τος 337/1969, Ν.4321/1963, Ν.4469/1965 και σε συνδυασμό με τις γενικές διατάξεις των άρθρων 1, 12, 14, 18γ, 26, 27, 51, 53, 79 και 98 του Ποινικού Κώδικα.
Κατ' ακολουθίαν των ανωτέρω, αφού δεν υπάρχει άλλος λόγος αναιρέσεως, πρέπει να απορριφθεί στο σύνολο της η κρινομένη αίτηση και να καταδικασθεί ο αναιρεσείων στα δικαστικά έξοδα (άρθ. 578 παρ. 1 του ΚΠοινΔ).
ΓΙΑ ΤΟΥΣ ΛΟΓΟΥΣ ΑΥΤΟΥΣ
Απορρίπτει την με αριθμό 1520/2023 από 17.02.2023 αίτηση του Ι. Κ. του Σ., κατοίκου ..., για αναίρεση της με αριθμό 1580/26.10.2022 καταδικαστικής απόφασης του Τριμελούς Πλημμελειοδικείου ....
Επιβάλλει στον αναιρεσείοντα τα δικαστικά έξοδα της ποινικής διαδικασίας, τα οποία προσδιορίζει στο ποσό των διακοσίων πενήντα (250) ευρώ.
Κρίθηκε και αποφασίσθηκε στην Αθήνα στις 17 Νοεμβρίου 2023.
Δημοσιεύθηκε στην Αθήνα σε δημόσια συνεδρίαση στο ακροατήριό του την 1η Δεκεμβρίου 2023.
Η ΑΝΤΙΠΡΟΕΔΡΟΣ Ο ΓΡΑΜΜΑΤΕΑΣ

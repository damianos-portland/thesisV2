Ποινική Υπόθεση Αρείου Πάγου  Αρ. 1609/2023, 18/12/2023

Αριθμός 1609/2023
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ζ' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Γεώργιο Χριστοδούλου Αντιπρόεδρο του Αρείου Πάγου, Μαρία Βάρκα, Αλεξάνδρα Αποστολάκη-Εισηγήτρια, Ελευθέριο Σισμανίδη και Σπυρίδωνα Κουτσοχρήστο, Αρεοπαγίτες.
Συνήλθε σε δημόσια συνεδρίαση στο Κατάστημά του στις 6 Δεκεμβρίου 2023, με την παρουσία του Αντεισαγγελέα του Αρείου Πάγου Ιωάννη Προβατάρη (γιατί κωλύεται ο Εισαγγελέας) και της Γραμματέα Ευθυμίας Καλογεροπούλου, για να δικάσει την αίτηση του αναιρεσείοντος - κατηγορουμένου Μ. Χ. του Γ., κατοίκου ..., ο οποίος δεν παραστάθηκε, για αναίρεση της 779/2023 απόφασης του Τριμελούς Πλημμελειοδικείου Ηρακλείου.
Το Τριμελές Πλημμελειοδικείο Ηρακλείου με την ως άνω απόφασή του διέταξε όσα λεπτομερώς αναφέρονται σ' αυτή, και o αναιρεσείων - κατηγορούμενος ζητεί την αναίρεσή της για τους λόγους που περιλαμβάνονται στην από 6-9-2023 αίτησή του αναίρεσης, η οποία ασκήθηκε με δήλωση ενώπιον του Γραμματέα του Πρωτοδικείου Ηρακλείου Κρήτης, Μ. Μ., έλαβε αριθμό 4/2023 και καταχωρίστηκε στο οικείο πινάκιο με τον αριθμό 831/2023.
Αφού άκουσε Τον Αντεισαγγελέα, που πρότεινε να απορριφθεί ως ανυποστήρικτη η κρινόμενη αίτηση αναίρεσης και να επιβληθούν στον αναιρεσείοντα τα δικαστικά έξοδα,
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Κατά τη διάταξη του άρθρου 512 παρ. 1 εδ. γ' του ΚΠοινΔ, ο Εισαγγελέας του Αρείου Πάγου κλητεύει τον αναιρεσείοντα και τους υπόλοιπους διαδίκους στο ακροατήριο του Δικαστηρίου του Αρείου Πάγου, με κλήση που επιδίδεται σύμφωνα με τα άρθρα 155-162 και μέσα στην προθεσμία του άρθρου 166 του ίδιου Κώδικα, κατά δε τη διάταξη του άρθρου 514 εδ. α' ΚΠοινΔ, αν ο αναιρεσείων δεν εμφανιστεί, η αίτησή του απορρίπτεται, ως ανυποστήρικτη. Από τις διατάξεις αυτές, σε συνδυασμό και προς εκείνη της παρ. 3 του άνω άρθρου 512 του ΚΠοινΔ, προκύπτει ότι, αν κατά τη συζήτηση της αίτησης αναίρεσης δεν εμφανιστεί στο ακροατήριο του Αρείου Πάγου ο αιτών την αναίρεση, ήτοι δεν εμφανιστεί προσηκόντως με συνήγορο ή δεν εκπροσωπηθεί από συνήγορο, αν και κλητεύθηκε νόμιμα και εμπρόθεσμα για να παραστεί, η αίτηση αναίρεσης απορρίπτεται, ως ανυποστήρικτη και επιβάλλονται στον αναιρεσείοντα, τα δικαστικά έξοδα.
Στην προκειμένη περίπτωση, η με αριθμ. 4/06-09-2023 αίτηση του αναιρεσείοντος Μ. Χ. του Γ. για αναίρεση της με αριθμ. 779/2023 απόφασης του Β' Τριμελούς Πλημμελειοδικείου Ηρακλείου, με την οποία απορρίφθηκε ως ανυποστήρικτη η έφεσή του κατά της 593/2021 απόφασης του Μονομελούς Πλημμελειοδικείου Ηρακλείου, με την οποία αυτός καταδικάστηκε για την αξιόποινη πράξη της προσβολής της γενετήσιας αξιοπρέπειας σε ποινή φυλάκισης δέκα (10) μηνών, που ανεστάλη για τρία (3) έτη, εισήχθη προς εκδίκαση ενώπιον του παρόντος Δικαστηρίου. Από το με ημερομηνία 10-10-2023 αποδεικτικό επίδοσης του Δ. Κ., Αρχιφύλακα Β' ΑΤ Ηρακλείου, προς τον αναιρεσείοντα, προκύπτει, ότι αυτός κλητεύθηκε από τον Εισαγγελέα του Αρείου Πάγου, με την υπ' αριθμ. 831/20-09-2023 κλήση του, νομότυπα και εμπρόθεσμα, που επιδόθηκε στο σύνοικο ενήλικο Ε. Χ., κατά τα άρθρα 155 παρ. 1 εδ. β, 161, 162 και 166 του ΚΠοινΔ, προκειμένου να εμφανισθεί στην αναφερόμενη στην αρχή της παρούσας συνεδρίαση, προς υποστήριξη της κρινόμενης με αριθμ. 4/06-09-2023 αίτησής του για αναίρεση της με αριθμ. 779/2023 απόφασης του Β' Τριμελούς Πλημμελειοδικείου Ηρακλείου. Ο αναιρεσείων όμως δεν εμφανίστηκε ενώπιον του Δικαστηρίου τούτου, κατά την ως άνω δικάσιμο, ούτε εκπροσωπήθηκε από πληρεξούσιο δικηγόρο, όταν η υπόθεση εκφωνήθηκε στη σειρά της από το σχετικό έκθεμα και ως εκ τούτου πρέπει, σύμφωνα με τα όσα αναπτύχθηκαν παραπάνω, να απορριφθεί η κρινόμενη αίτηση αναίρεσης ως ανυποστήρικτη και να επιβληθούν σε βάρος του τα έξοδα της ποινικής διαδικασίας (άρθρο 578 παρ. 1 ΚΠοινΔ), όπως ειδικότερα ορίζεται στο διατακτικό.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Απορρίπτει τη με αριθμ. 4/06-09-2023 αίτηση του Μ. Χ. του Γ., κατοίκου ..., για αναίρεση της με αριθμ. 779/2023 απόφασης του Β' Τριμελούς Πλημμελειοδικείου Ηρακλείου. Επιβάλλει σε βάρος του αναιρεσείοντος τα δικαστικά έξοδα, που ανέρχονται σε διακόσια πενήντα (250) ευρώ.
Κρίθηκε και αποφασίσθηκε στην Αθήνα στις 18 Δεκεμβρίου 2023.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 20 Δεκεμβρίου 2023.
Ο ΑΝΤΙΠΡΟΕΔΡΟΣ Η ΓΡΑΜΜΑΤΕΑΣ

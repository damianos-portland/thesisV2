Ποινική Υπόθεση Αρείου Πάγου  Αρ. 2106/2017, 14/12/2017

Αριθμός 2106/2017
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ζ' ΠΟΙΝΙΚΟ ΤΜΗΜΑ - ΣΕ ΣΥΜΒΟΥΛΙΟ
Συγκροτήθηκε από τους δικαστές: Δημήτριο Γεώργα, Προεδρεύοντα Αρεοπαγίτη, (σύμφωνα με την 303/17 πράξη του Προέδρου του Αρείου Πάγου), Δημήτριο Τζιούβα και Ερωτόκριτο Ερωτοκρίτου - Εισηγητή, Αρεοπαγίτες.
Συνήλθε σε Συμβούλιο στο Κατάστημά του στις 1 Νοεμβρίου 2017, με την παρουσία του Αντεισαγγελέως του Αρείου Πάγου Κωνσταντίνου Παρασκευαϊδη, (γιατί κωλύεται η Εισαγγελέας) και της Γραμματέως Αικατερίνης Σιταρά, για να δικάσει την αίτηση του Εισαγγελέα του Αρείου Πάγου, περί αναιρέσεως του υπ' αριθμ. 407/2017 βουλεύματος του Μονομελούς Πλημμελειοδικείου Πειραιά.
Με κατηγορούμενους τους: 1. Γ. Σ. του Μ., 2. Ε. Σ. του Γ. και 3. Σ. Σ. του Γ., κατοίκων ..., που δεν εμφανίστηκαν.
Το Μονομελές Πλημμελειοδικείο Πειραιά, με το ως άνω βούλευμά του διέταξε όσα λεπτομερώς αναφέρονται σ' αυτό, και ο αναιρεσείων Εισαγγελέας ζητεί τώρα την αναίρεση του βουλεύματος τούτου, για τους λόγους που αναφέρονται στην από 4 Αυγούστου 2017 αίτησή του, η οποία συντάχθηκε ενώπιον της Γραμματέως του Ποινικού Τμήματος του Αρείου Πάγου Δ. Χ. και καταχωρίστηκε στο οικείο πινάκιο με τον αριθμό .../2017.
Έπειτα ο Αντεισαγγελέας του Αρείου Πάγου Κωνσταντίνος Παρασκευαϊδης, εισήγαγε για κρίση στο Συμβούλιο τη σχετική δικογραφία με την πρόταση του Αντεισαγγελέα του Αρείου Πάγου Αθανάσιου Κατσιρώδη, με αριθμό ....8.2017, στην οποία αναφέρονται τα ακόλουθα: "Ι. Εισάγω στο Δικαστήριο Σας (σε Συμβούλιο), σύμφωνα με τη διάταξη του άρθρου 485 Κ.Π.Δ., προς συζήτηση και έκδοση αποφάσεως του την ...8-2017 αίτηση μου με την οποία ζητώ να αναιρεθεί το 407/12-7-2017 βούλευμα του Συμβουλίου Πλημμελειοδικών Πειραιώς , με το οποίο παραπέμπεται στο ακροατήριο του Τριμελούς Εφετείου Κακουργημάτων ο Γ. Μ. Σ. κάτοικος ... ) για να δικαστεί για το κακούργημα της εξακολουθητικής υπεξαίρεσης από κοινού συνολικά άνω των 120.000 ευρώ από διαχειριστή ξένης περιουσίας , που φέρεται ότι τέλεσε στον Πειραιά από 30-9-2005 μέχρι 5-3-2009 σε βάρος των αναφερόμενων σε αυτό τεσσάρων πλοιοκτητριών εταιρειών. II. Για την βασιμότητα του λόγου για τον οποίον ασκήθηκε η αναίρεση αυτή , αναφέρομαι εξολοκλήρου στο περιεχόμενο της ...8-2017 σχετικής αιτήσεως μου αναιρέσεως Για τους λόγους αυτούς Προτείνω: 1) Να γίνει δεκτή η παραπάνω αίτηση μου αναιρέσεως. 2) Να αναιρεθεί το 407/12-7-2017 βούλευμα του Συμβουλίου Πλημμελειοδικών Πειραιώς , με το οποίο παραπέμπεται στο ακροατήριο του Τριμελούς Εφετείου Κακουργημάτων ο Γ. Μ. Σ. κάτοικος ... ) για να δικαστεί για το κακούργημα της εξακολουθητικής υπεξαίρεσης από κοινού συνολικά άνω των 120.000 ευρώ από διαχειριστή ξένης περιουσίας , που φέρεται ότι τέλεσε στον Πειραιά από 30-9-2005 μέχρι 5-3-2009 σε βάρος των αναφερόμενων σε αυτό τεσσάρων πλοιοκτητριών εταιρειών και 3) Να παραπεμφθεί η υπόθεση για νέα κρίση, στο ίδιο Δικαστικό Συμβούλιο, συγκροτούμενο από άλλους δικαστές, εκτός από εκείνους που εξέδωσαν το προσβαλλόμενο βούλευμα". Ο Αντεισαγγελέας ταυ Αρείου Πάγου Αθανάσιος Κατσιρώδης.
Αφού άκουσε
τον Αντεισαγγελέα, που αναφέρθηκε στην παραπάνω εισαγγελική πρόταση και έπειτα αποχώρησε.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Από το συνδυασμό των διατάξεων των άρθρων 306,479, 483 παρ. 3 και 484 παρ. 1 Κ.Π.Δ. προκύπτει ότι ο Εισαγγελέας του Αρείου Πάγου μπορεί να ζητήσει την αναίρεση οποιουδήποτε βουλεύματος, παραπεμπτικού ή απαλλακτικού, με σχετική δήλωση στον γραμματέα του Αρείου Πάγου μέσα σε προθεσμία ενός μήνα από την έκδοση του για όλους τους λόγους αναίρεσης που αναφέρονται στο άρθρο 484 παρ. 1 του Κ.Π.Δ. Στην προκειμένη περίπτωση, η κρινόμενη από 4-8-2017 και με αριθμό έκθεσης ..2017 αίτηση αναίρεσης που άσκησε ο Εισαγγελέας του Αρείου Πάγου, στρέφεται κατά του με αριθμ. 407/12-7-2017 βουλεύματος του Συμβουλίου Πλημμελειοδικών Πειραιώς, με το οποίο παραπέμπεται στο ακροατήριο του Τριμελούς Εφετείου Κακουργημάτων ο Γ. Σ., κάτοικος ..., για να δικαστεί για το κακούργημα της υπεξαίρεσης κατ' εξακολούθηση από κοινού συνολικά άνω των 120.000 ευρώ από διαχειριστή ξένης περιουσίας, που φέρεται ότι τέλεσε στον Πειραιά από 30-9-2005 μέχρι 5-3-2009 σε βάρος των αναφερόμενων σε αυτό πλοιοκτητριών εταιρειών. Η αίτηση αναίρεσης ασκήθηκε εμπρόθεσμα, δηλαδή εντός ενός μηνός από την έκδοση του προσβαλλόμενου βουλεύματος, αφού αυτό εκδόθηκε στις 12-7-2017 και η αίτηση ασκήθηκε με δήλωση στον γραμματέα του Αρείου Πάγου την 4-8-2017. Επομένως, είναι τυπικά δεκτή και πρέπει να ερευνηθούν οι λόγοι αυτής.
Από το άρθρο 93 παρ. 3 του Συντάγματος και 139 του Κ.Π.Δ. συνάγεται ότι στερείται ειδικής και εμπεριστατωμένης αιτιολογίας το παραπεμπτικό βούλευμα, όταν δεν διαλαμβάνονται σ' αυτό με πληρότητα και σαφήνεια τα αποδειχθέντα πραγματικά περιστατικά που θεμελιώνουν την αντικειμενική και υποκειμενική υπόσταση του εγκλήματος, οι αποδείξεις (κατ' είδος) από τις οποίες προέκυψαν τα περιστατικά αυτά και οι νομικοί συλλογισμοί με τους οποίους το δικαστικό συμβούλιο κατέληξε σε παραπεμπτική για τον κατηγορούμενο κρίση. Τέτοια έλλειψη αιτιολογίας υπάρχει και στην περίπτωση που το Δικαστικό Συμβούλιο δεν λαμβάνει υπόψη του, το υπόμνημα του κατηγορούμενου που υποβλήθηκε μετά την παραπεμπτική πρόταση του Εισαγγελέα και στη συνέχεια με καθολική αναφορά, στην πρόταση αυτή παραπέμπει αυτόν στο ακροατήριο (ΑΠ 1195/2010, 1165/2010 ΑΠ 133/2017). Στην προκειμένη περίπτωση, όπως προκύπτει από την επιτρεπτή, για τις ανάγκες του αναιρετικού λόγου, επισκόπηση των διαδικαστικών εγγράφων, το Συμβούλιο Πλημμελειοδικών Πειραιά με το προσβαλλόμενο βούλευμα δέχθηκε ότι από το σύνολο των αποδεικτικών μέσων που αναφέρονται στην εισαγγελική πρόταση, προέκυψαν τα αναφερόμενα στην πρόταση πραγματικά περιστατικά και με καθολική αναφορά στην ενσωματωμένη εισαγγελική πρόταση, με βάση τα περιστατικά αυτά παράπεμψε τον κατηγορούμενο ενώπιον του Τριμελούς Εφετείου Κακουργημάτων για να δικαστεί για την πράξη της υπεξαίρεσης αντικειμένου ιδιαίτερα μεγάλης αξίας που το έχουν εμπιστευθεί στον υπαίτιο λόγω της ιδιότητας του ως διαχειριστή ξένης περιουσίας, από κοινού κατ' εξακολούθηση ποσού άνω των 120.000 ευρώ, που φέρεται ότι τέλεσε στον Πειραιά από 30-9-2005 μέχρι 5-3-2009 σε βάρος των αναφερόμενων σε αυτό τεσσάρων πλοιοκτητριών εταιρειών. Από τη μνεία των αποδεικτικών μέσων που αναφέρονται στην εισαγγελική πρόταση, που έλαβε υπόψη και αξιολόγησε το Συμβούλιο και την καθολική αναφορά, ως προς τα προκύψαντα πραγματικά περιστατικά, στην εισαγγελική πρόταση, δεν προκύπτει με βεβαιότητα ότι το Συμβούλιο για τον σχηματισμό της δικανικής του πεποίθησης έλαβε υπόψη και συνεκτίμησε όλα τα αποδεικτικά στοιχεία. Ειδικότερα, μετά την υποβολή της με αριθμό ...-5-2017 εισαγγελικής πρότασης ο κατηγορούμενος Γ. Σ. στις 13-6-2017 δηλαδή μετά την πρόταση αυτή, μέσω του συνηγόρου του Π. Τ. κατέθεσε σχετικό υπόμνημα το οποίο υποβλήθηκε νομίμως κατ' άρθρου 308 §2 ΚΠΔ, μετά από υποβολή σχετικής προς τούτο αιτήσεως του Γ. Σ., όπως λάβει γνωστή της προτάσεως της Εισαγγελέας Πλημμελειοδικών Πειραιώς και στο οποίο αντικρούει, την παραπεμπτική εισαγγελική πρόταση, το οποίο διαβιβάσθηκε προς το Συμβούλιο Πλημμελειοδικών αυθημερόν. Με το ίδιο υπόμνημα ο κατηγορούμενος προέβαλε τους εξής λόγους α) μη στοιχειοθέτησης του εγκλήματος της υπεξαίρεσης, β) αποβολής της πολιτικής αγωγής και γ) αναβολής σύμφωνα με το άρθρο 61 του Κ.Π.Δ. Το Συμβούλιο Πλημμελειοδικών που διασκέφθηκε στις 10-7-2017 και εξέδωσε το προσβαλλόμενο βούλευμα στις 12-7-2017 δεν έκανε ουδεμία αναφορά στο ως άνω υπόμνημα, το οποίο σημειωτέον ούτε καν το μνημονεύει αλλά με καθολική αναφορά μόνο στα αποδεικτικά μέσα που αναφέρονται στην εισαγγελική πρόταση, η οποία όταν υποβλήθηκε δεν υπήρχε το υπόμνημα αυτό παρέπεμψε αυτόν στο ακροατήριο.
Συνεπώς, αφενός δεν προκύπτει με βεβαιότητα ότι το Συμβούλιο συνεκτίμησε τους ουσιαστικούς ισχυρισμούς του κατηγορούμενου, που προβάλλονται με το υπόμνημα και αφετέρου παρέμειναν αδίκαστα τα υποβληθέντα αιτήματα αυτού. Επομένως, πρέπει να γίνει δεκτός, ως και κατ' ουσίαν βάσιμος, ο σχετικός, από το άρθρο 484 παρ. 1 στοιχ. δ του Κ.Π.Δ., λόγος της αίτησης αναίρεσης, να αναιρεθεί το προσβαλλόμενο βούλευμα στο σύνολο του και να παραπεμφθεί η υπόθεση για όλους τους κατηγορούμενους για νέα συζήτηση στο ίδιο Δικαστικό Συμβούλιο, αφού είναι δυνατή η συγκρότηση του από άλλους δικαστές, εκτός από εκείνους που δίκασαν προηγουμένως (άρθρα 485 παρ. 1 και 519 του Κ.Π.Δ.).
ΓΙΑ ΤΟΥΣ ΛΟΓΟΥΣ ΑΥΤΟΥΣ
Δέχεται τη με αριθμό ...8-2017 έκθεση του Εισαγγελέα του Αρείου Πάγου για αναίρεση του με αριθμ. 407/2017 βουλεύματος του Συμβουλίου Πλημμελειοδικών Πειραιά.
Αναιρεί το προσβαλλόμενο βούλευμα.
Παραπέμπει την υπόθεση για νέα κρίση στο ίδιο Δικαστικό Συμβούλιο, που θα συγκροτηθεί από άλλους Δικαστές, εκτός από εκείνους που δίκασαν προηγουμένως.
Κρίθηκε και αποφασίσθηκε στην Αθήνα στις 14 Δεκεμβρίου 2017.
Ο ΠΡΟΕΔΡΕΥΩΝ ΑΡΕΟΠΑΓΙΤΗΣ    Η ΓΡΑΜΜΑΤΕΑΣ
Εκδόθηκε στην Αθήνα στις 19 Δεκεμβρίου 2017.
Ο ΠΡΟΕΔΡΕΥΩΝ ΑΡΕΟΠΑΓΙΤΗΣ   Η ΓΡΑΜΜΑΤΕΑΣ

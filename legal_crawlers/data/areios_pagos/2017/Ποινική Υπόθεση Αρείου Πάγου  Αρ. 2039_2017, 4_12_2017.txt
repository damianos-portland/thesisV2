Ποινική Υπόθεση Αρείου Πάγου  Αρ. 2039/2017, 4/12/2017

Αριθμός 2039/2017
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
E' ΠΟΙΝΙΚΟ ΤΜΗΜΑ-(ΣΕ ΣΥΜΒΟΥΛΙΟ)
Συγκροτήθηκε από τους Δικαστές: Μαρία Χυτήρογλου, Αντιπρόεδρο του Αρείου Πάγου, Γεώργιο Παπαηλιάδη, Ναυσικά Φράγκου, Βασιλική Ηλιοπούλου - Εισηγήτρια και Βασιλική Μπαζάκη - Δρακούλη, Αρεοπαγίτες.
Συνήλθε ως Συμβούλιο στο Κατάστημά του την 1η και 8η Δεκεμβρίου 2017, με την παρουσία της Αντεισαγγελέως του Αρείου Πάγου Αριστέας Θεοδόση, (γιατί κωλύεται η Εισαγγελέας) και του Γραμματέως Γεράσιμου Βάλσαμου, για να δικάσει την έφεση του εκκαλούντος-εκζητουμένου (ον.) X. () D. του N. και X., γενηθείς στην περιοχή Vlore Αλβανίας το 1958 και ήδη κρατουμένου στο Κατάστημα Κράτησης Χαλκίδας ή στο Κατάστημα Κράτησης Κορυδαλλού, ο οποίος παραστάθηκε με τον συνήγορο υπερασπίσεώς του Παναγιώτη Κυριακού, κατά της υπ' αριθμ. 75/12.10.2017 αποφάσεως του Συμβουλίου Εφετών Ευβοίας.
Το Συμβούλιο Εφετών Ευβοίας με την ως άνω απόφασή του γνωμοδότησε υπέρ της εκδόσεως του ανωτέρω στις Δικαστικές Αρχές της Αλβανίας.
Κατά της αποφάσεως αυτής ο εκζητούμενος και τώρα εκκαλών, άσκησε την με αριθμό 2 και ημερομηνία 13 Οκτωβρίου έφεση, για τους λόγους που αναφέρονται σ' αυτήν, η οποία συντάχθηκε ενώπιον της Γραμματέως του Τμήματος Βουλευμάτων του Εφετείου Α. Κ., και καταχωρίστηκε στο οικείο πινάκιο με τον αριθμό .../2017.
Προκειμένης συζητήσεως
Αφού άκουσε
τον εκζητούμενο και τον συνήγορο υπερασπίσεώς του, που με προφορική ανάπτυξη ζήτησαν όσα αναφέρονται στο σχετικά πρακτικά και τον Αντεισαγγελέα ο οποίος πρότεινε να γίνει τυπικά δεκτή και να απορριφθεί στην ουσία η από 13 Οκτωβρίου 2017 και με αριθμό . έφεση του ανωτέρω εκζητουμένου κατά της αποφάσεως του Συμβουλίου Εφετών Ευβοίας με αριθμό 75/12.10.2017.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
1. Κατά τη διάταξη του άρθρου 444 ΚΠΔ, "Οταν υπάρχουν αμφιβολίες για την δυνατότητα να γίνει η έκδοση κατά τα άρθρα 437 και 438, ζητούνται επεξηγήσεις από το κράτος που κάνει την αίτηση για την έκδοση. Η έκδοση δεν μπορεί να διαταχθεί, παρά μόνο όταν οι επεξηγήσεις είναι τέτοιου βαθμού ώστε να διαλύουν τις αμφιβολίες που έχουν γεννηθεί".
Στην προκείμενη περίπτωση, όπως προκύπτει από τα πρακτικά συνεδρίασης του Δικαστηρίου τούτου, κατά τη σημερινή δικάσιμο (1-12-2017), εμφανίστηκε ο εκζητούμενος - εκκαλών μετά του συνηγόρου του, Παναγιώτη Κυριακού, δικηγόρου Αθηνών, και ο τελευταίος, επικαλούμενος και το άρθρο 444 ΚΠΔ, υπέβαλε αίτημα αναβολής της δίκης προκειμένου: α) να προσκομισθούν συμπληρωματικά έγγραφα , αναφορικά με τη δίκη επί της εκκρεμούσας στα αλβανικά δικαστήρια έφεσης του εκζητούμενου κατά της υπ' αρ. 62/2000 αμετάκλητης απόφασης του Δικαστηρίου του Πρωτοδικείου Vlore της Αλβανίας, με την οποία έχει καταδικασθεί σε ποινή "ισόβιας φυλάκισης", για την έκτιση της οποίας εκζητείται, ώστε να αρθούν οι αμφιβολίες για τη δυνατότητα έκδοσης αυτού, και β) επί πλέον να ζητήσει η Εισαγγελία Εφετών Εύβοιας, από τις αντίστοιχες αρχές της Αλβανίας, την πρόοδο της δίκης στην Αλβανία.
Το αίτημα αυτό πρέπει να απορριφθεί, καθόσον, η πιθανή αθώωση, στο μέλλον, του εκκαλούντος - εκζητούμενου από το αλβανικό δικαστήριο ή η πιθανή μελλοντική επίσης αναστολή εκτέλεσης της επιβληθείσας σε αυτόν ως άνω ποινής, δεν είναι γεγονότα που δημιουργούν οποιαδήποτε αμφιβολία για τη δυνατότητα έκδοσης του κατά το συγκεκριμένο χρόνο της εκδίκασης της υπόθεσης από το παρόν Δικαστήριο και συνεπώς δεν παρίσταται ανάγκη να ζητηθεί οποιαδήποτε επεξήγηση , κατά το άρθρο 444ΚΠΔ , από τις αλβανικές δικαστικές αρχές σχετικά με την εκκρεμούσα εκεί δίκη. To ίδιο αίτημα υποβληθέν και την 8/1/2017 πρέπει να απορριφθεί ως αβάσιμο.
II. Σύμφωνα με το άρθρο 451 παρ. 1 του ΚΠΔ, κατά της οριστικής απόφασης του συμβουλίου εφετών, με την οποία αυτό γνωμοδότησε, κατά το άρθρο 450 του ίδιου κώδικα , επί αιτήσεως εκδόσεως αλλοδαπού υπηκόου, επιτρέπεται στον εκζητούμενο και στον εισαγγελέα να ασκήσουν έφεση στο ποινικό τμήμα του Αρείου Πάγου, μέσα σε είκοσι τέσσερις ώρες από τη δημοσίευση της απόφασης. Για την έφεση συντάσσεται έκθεση από το γραμματέα εφετών, στην οποία, όπως και στην έκθεση για κάθε ένδικο μέσο, πρέπει να διατυπώνονται και οι λόγοι, για τους οποίους ασκείται. Επομένως, η κρινόμενη έφεση του εκζητούμενου Χ. () D. () του Ν. και Χ. , που γεννήθηκε το έτος 1958 στην περιοχή Vlore Αλβανίας, υπηκόου Αλβανίας και ήδη κρατούμενου στις δικαστικές φυλακές Χαλκίδας, που ασκήθηκε ενώπιον του γραμματέα εφετών Εύβοιας, κατά της υπ' αρ. 75/2017 απόφασης του Συμβουλίου Εφετών Εύβοιας, με την οποία αυτό γνωμοδότησε υπέρ της έκδοσης του στις αρχές του κράτους της Αλβανίας, προκειμένου να εκτίσει ποινή ισόβιας κάθειρξης που του επιβλήθηκε με την υπ' αρ. 62/2000 αμετάκλητη απόφαση του Δικαστηρίου του Πρωτοδικείου Vlore της Αλβανίας για τη αξιόποινη πράξη της "δολοφονίας εκ προμελέτη σε συνεργασία", ασκήθηκε νομότυπα και εμπρόθεσμα την επομένη (13-102017) της δημοσίευσης της προσβαλλόμενης απόφασης(12-10-2017).
Συνεπώς, πρέπει να γίνει τυπικά δεκτή και να ερευνηθεί κατ' ουσίαν.
Από τη διάταξη του άρθρου 502 παρ. 2 ΚΠΔ προκύπτει ότι το μεταβιβαστικό αποτέλεσμα της έφεσης προσδιορίζεται από την έκταση και το περιεχόμενο των λόγων της, στην έρευνα των οποίων περιορίζεται το δευτεροβάθμιο δικαστήριο, που έχει εξουσία να κρίνει επί εκείνων μόνο των μερών της πρωτόδικης απόφασης, στα οποία αναφέρονται οι προβαλλόμενοι από τον εκκαλούντα λόγοι έφεσης, οι οποίοι διατυπώνονται στη συντασσόμενη συναφώς, κατά το αρθρ. 474 παρ. 2 Κ.Ποιν.Δ., έκθεση έφεσης. Τούτο ισχύει και επί του ενδίκου μέσου της έφεσης ενώπιον του αρμόδιου, κατά το άρθρο 451 παρ. 1 ΚΠΔ, τμήματος του Αρείου Πάγου εναντίον της περί εκδόσεως αλλοδαπού απόφασης του Συμβουλίου Εφετών.
Περαιτέρω, κατά το άρθρο 28 παρ. 1 εδ. α' του Συντάγματος, οι γενικά παραδεγμένοι κανόνες του διεθνούς δικαίου, καθώς και οι διεθνείς συμβάσεις, από την επικύρωση τους με νόμο και τη θέση τους σε ισχύ σύμφωνα με τους όρους καθεμιάς, αποτελούν αναπόσπαστο μέρος του εσωτερικού ελληνικού δικαίου και υπερισχύουν από κάθε άλλη αντίθετη διάταξη νόμου, κατά δε το άρθρο 436 του ΚΠΔ, (παρ. 1) αν δεν υπάρχει σύμβαση, οι όροι και η διαδικασία της έκδοσης αλλοδαπών εγκληματιών ρυθμίζονται από τις διατάξεις των επόμενων άρθρων (ήτοι των άρθρων 437 - 456 Κ.Ποιν.Δ.), οι οποίες (παρ. 2) εφαρμόζονται ακόμη και αν υπάρχει σύμβαση, αν δεν έρχονται σε αντίθεση με αυτή, καθώς και στα σημεία που δεν προβλέπει η σύμβαση. Τέτοια σύμβαση, την οποία έχουν κυρώσει η Ελλάδα στις 6-5-1961 με το ν. 4165/1961 και η Δημοκρατία της Αλβανίας στις 19-5- 1998 (με έναρξη ισχύος της από τις 17-8-1998), είναι η από 13-12-1957 Ευρωπαϊκή Σύμβαση Έκδοσης (Ε.Σ.Ε.), που υπογράφηκε στο Παρίσι και διέπει το δίκαιο της έκδοσης μεταξύ των κρατών τούτων. Κατά το άρθρο 28 παρ. 2 της Ε.Σ.Ε., συμπληρωματική προς αυτή εφαρμογή έχουν και οι διατάξεις της από 17-5-1993 "Συμβάσεως Δικαστικής Αρωγής σε αστικές και ποινικές υποθέσεις μεταξύ της Ελληνικής Δημοκρατίας και της Δημοκρατίας της Αλβανίας", που κυρώθηκε από την Ελλάδα με το ν. 2311/1995 και ισχύει από 15-9-1995. Ειδικότερα, στο άρθρο 2 παρ. 1 της Ε.Σ.Ε. ορίζεται, ότι η έκδοση ενεργείται για πράξεις που τιμωρούνται από τους νόμους, τόσο του κράτους, που ζητεί την έκδοση, όσο και του κράτους, από το οποίο ζητείται αυτή, με ποινή στερητική της ελευθερίας ή με μέτρο ασφαλείας ενός τουλάχιστον έτους, ως προς το ανώτατο όριο, ή με αυστηρότερη ποινή, ενώ, όταν υπήρξε καταδίκη σε ποινή ή επιβλήθηκε μέτρο ασφαλείας στο έδαφος του αιτούντος κράτους, η σχετική κύρωση πρέπει να είναι τεσσάρων μηνών κατ' ελάχιστο όριο. Στο άρθρο 12 της Ευρωπαϊκής Σύμβασης , με τον τίτλο "αιτήσεις και δικαιολογητικά", ορίζεται ότι (παρ. 1) η αίτηση, με την οποία ζητείται η έκδοση, αν δεν έχει συμφωνηθεί με απευθείας συνεννόηση μεταξύ των μερών άλλο μέσο, πρέπει να είναι έγγραφη και να υποβληθεί μέσω της διπλωματικής οδού και (παρ. 2) για την υποστήριξη της πρέπει να προσκομιστούν: α) το πρωτότυπο ή επίσημο αντίγραφο είτε εκτελεστής δικαστικής απόφασης είτε εντάλματος σύλληψης ή άλλης πράξης, που έχει την ίδια ισχύ και που έχει εκδοθεί κατά τους τύπους, που καθορίζονται από τη νομοθεσία του αιτούντος κράτους, β) έκθεση με προσδιορισμό των αξιόποινων πράξεων, για τις οποίες ζητείται η έκδοση, του τόπου και του χρόνου διάπραξης τους, του νομικού χαρακτηρισμού τους και της παραπομπής στις νομοθετικές διατάξεις, που έχουν εφαρμογή, οι οποίες πρέπει να εμφανίζονται κατά το δυνατόν ακριβέστερα και γ) αντίγραφο των διατάξεων, που προβλέπουν την πράξη ή, αν αυτό δεν είναι εφικτό, δήλωση για το εφαρμοστέο δίκαιο, καθώς και ο κατά το δυνατό ακριβέστερος καθορισμός του εκζητούμενου προσώπου και κάθε άλλη πληροφορία, που μπορεί να καθορίσει την ταυτότητα και την εθνικότητα του. Ακόμη, κατά τις διατάξεις των άρθρων 3, 4, 5, 9 και 10 της άνω Σύμβασης, η έκδοση είναι ανεπίτρεπτη, αν πρόκειται για πολιτικές πράξεις και συναφείς με τέτοιες πράξεις παραβάσεις, αν η σχετική αίτηση για την έκδοση αποβλέπει στη δίωξη του εκζητουμένου για πολιτικά, φυλετικά ή θρησκευτικά του φρονήματα, αν η θέση του ατόμου διατρέχει κίνδυνο να επιδεινωθεί εξαιτίας κάποιου από τους παραπάνω λόγους, αν αφορά (στρατιωτικές και φορολογικές παραβάσεις, αν αφορά άτομο, που δικάστηκε ήδη, οριστικά από τις αρμόδιες αρχές του κράτους παρά του οποίου ζητείται η έκδοση για την πράξη ή τι πράξεις, για τις οποίες ζητείται αυτή και, αν κατά τη νομοθεσία της αιτούσας χώρας ι εκείνης, προς την οποία υποβάλλεται η αίτηση έλαβε χώρα παραγραφή της πράξης Εξάλλου, όταν η έκδοση ζητείται στο πλαίσιο της Ε.Σ.Ε. για την εκτέλεση ποινής, η σχετική καταδικαστική απόφαση αρκεί να είναι εκτελεστή κατά το δίκαιο του κράτους, που ζητεί την έκδοση (αρθρ. 12 παρ. 2 στοιχ. α' Ε.Σ.Ε.) και δεν είναι ανάγκη να είναι αμετάκλητη όπως ορίζει το αρθρ. 443 παρ. 1 ΚΠΔ., αφού στο άρθρο 2 του Ν. 4165/1961 (που κύρωση την Ε.Σ.Ε.) δεν διατυπώθηκε σχετική επιφύλαξη για εφαρμογή και αυτής της διάταξης αλλά και επειδή, όπως προαναφέρθηκε, κατά το αρθρ. 436 ΚΠ.Δ., οι διατάξεις του ΚΠΔ για την έκδοση έχουν εφαρμογή, εφόσον δεν υπάρχει σχετική σύμβαση, που να διέπει την έκδοση (όπως είναι η Ε.Σ.Ε., που εφαρμόζεται εν προκειμένω) και συμπληρωματικά προς τη σύμβαση αυτή. Επίσης, το αρμόδιο δικαιοδοτικό όργανο, που αποφαίνεται για την έκδοση, δεν έχει εξουσία να ερευνήσει τη βασιμότητα ή μη της κατηγορίας, για την οποίο καταδικάστηκε ο εκζητούμενος ή τη νομιμότητα της διαδικασίας, που τηρήθηκε στην προδικασία ή στο ακροατήριο του αλλοδαπού δικαστηρίου, το οποίο εξέδωσε την καταδικαστική απόφαση και να καταλήξει σε κρίση αντίθετη από την κρίση της απόφασης, για την εκτέλεση της οποίας ζητείται η έκδοση, αφού ούτε από τη διάταξη του άρθρου 12 παρ. 2 της Ε.Σ.Ε., που ορίζει εξαντλητικά τα συγκεκριμένα στοιχεία και δικαιολογητικά, που πρέπει να συνοδεύουν την αίτηση για τη στήριξη και τη δικαστική αξιολόγηση της, ούτε από άλλη διάταξη της Ε.Σ.Ε. προβλέπεται και η επισύναψη αποδεικτικών στοιχείων της ενοχής του εκζητουμένου, αλλά και επειδή η επισύναψη στην αίτηση έκδοσης εγγράφων για βεβαίωση ενδείξεων ενοχής και η έρευνα για τη βασιμότητα της κατηγορίας προβλέπεται, από τα άρθρα 437, 443 παρ. 1 και 450 παρ. 2 Κ.Ποιν.Δ., μόνο όταν ζητείται η έκδοση για την παραπομπή του εκζητουμένου σε δίκη και όχι για την εκτέλεση ποινής, που επιβλήθηκε σε βάρος του. Ακόμη, κατά το άρθρο 438 ΚΠΔ, η έκδοση απαγορεύεται: α) αν εκείνος για τον οποίο ζητείται ήταν ημεδαπός όταν τελέστηκε η πράξη, β) αν η δίωξη και η τιμωρία του εγκλήματος που τέλεσε στο εξωτερικό ανήκει σύμφωνα με τους ελληνικούς νόμους στα ελληνικά δικαστήρια, γ) αν πρόκειται για έγκλημα που κατά τους ελληνικούς νόμους χαρακτηρίζεται πολιτικό, στρατιωτικό, φορολογικό ή του τύπου, ή διώκεται μόνο ύστερα από έγκληση αυτού που αδικήθηκε, ή όταν από τις περιστάσεις προκύπτει ότι η έκδοση ζητείται για λόγους πολιτικούς, δ) αν σύμφωνα με τους νόμους του κράτους που ζητεί την έκδοση ή του ελληνικού κράτους ή του κράτους, όπου τελέστηκε το έγκλημα, έχει προκύψει ήδη πριν από την απόφαση για την έκδοση νόμιμος λόγος που εμποδίζει τη δίωξη ή την εκτέλεση της ποινής ή αποκλείει ή εξαλείφει το αξιόποινο και ε) αν πιθανολογείται, ότι εκείνος, για τον οποίο ζητείται η έκδοση, θα καταδιωχθεί από το κράτος, στο οποίο παραδίδεται για πράξη διαφορετική από εκείνη για την οποία ζητείται η έκδοση. Τέλος, κατά το άρθρο 450 παρ. 1 ΚΠΔ, σε συνδυασμό με το αρθρ. 438 περ. δ' του ίδιου κώδικα, το συμβούλιο γνωμοδοτεί αιτιολογημένα για την αίτηση της έκδοσης και αποφαίνεται για το αν εκείνος που έχει συλληφθεί είναι το ίδιο πρόσωπο με εκείνο που εκζητείται, αν υπάρχουν τα απαιτούμενα για την έκδοση δικαιολογητικά έγγραφα, αν το έγκλημα που αποδίδεται στον εκζητούμενο ή για το οποίο αυτός έχει καταδικαστεί είναι από εκείνα, για τα οποία επιτρέπεται η έκδοση και αν έχει προκύψει λόγος, που εμποδίζει τη δίωξη ή την εκτέλεση της ποινής ή αποκλείει ή εξαλείφει το αξιόποινο (ΑΠ 1185/2016).
ΙΙΙ. Στην προκείμενη περίπτωση, από όλα τα έγγραφα, τα οποία υπάρχουν στη δικογραφία, (σε επίσημη μετάφραση τα συνταγέντα στην αλβανική γλώσσα) ,μεταξύ των οποίων και τα πρακτικά της πρωτοβάθμιας δίκης, που αναγνώστηκαν, σε συνδυασμό με όσα εξέθεσε ο εκκαλών - εκζητούμενος πρωτοδίκως και ενώπιον του Δικαστηρίου τούτου κατά τη συζήτηση της υπόθεσης του , αποδεικνύονται τα ακόλουθα: Με το υπ' αρ. ... από 12-9-2017 αίτημα της Γενικής Εισαγγελίας της Αλβανικής Δημοκρατίας, υποβληθέν νομοτύπως δια της διπλωματικής οδού, που διαβιβάστηκε στον Εισαγγελέα Εφετών Εύβοιας με το υπ' αρ. πρωτ. ...28-9-2017 έγγραφο του Υπουργείου Δικαιοσύνης, Διαφάνειας και Ανθρωπίνων Δικαιωμάτων της Ελλάδας, ζητείται η έκδοση στις δικαστικές Αρχές της Αλβανίας του Χ. () D.() του Ν. και Χ., που γεννήθηκε το έτος 1958 στην περιοχή Vlore Αλβανίας, υπηκόου Αλβανίας και ήδη κρατούμενου στις δικαστικές φυλακές Χαλκίδας σε εκτέλεση του ...9-2017 εντάλματος σύλληψης του Προέδρου Εφετών Εύβοιας, προκειμένου να εκτίσει ποινή "ισόβιας φυλάκισης" που του επιβλήθηκε με την υπ' αρ. 62/2000 αμετάκλητη απόφαση του Δικαστηρίου του Πρωτοδικείου Vlore της Αλβανίας για την αξιόποινη πράξη της "δολοφονίας εκ προμελέτης σε συνεργασία", η οποία προβλέπεται και τιμωρείται από τα άρθρα 78 και 50/gi του αλβανικού ποινικού κώδικα "με φυλάκιση όχι λιγότερα από 20 χρόνια έως ισόβια", είναι δε αξιόποινη και κατά την ελληνική ποινική νομοθεσία (άρθρα 299 παρ.1 και 45 του ελληνικού ΠΚ, δηλ. ανθρωποκτονία από πρόθεση κατά συναυτουργία) και τιμωρείται με ποινή ισόβιας κάθειρξης, οπότε για τη συγκεκριμένη πράξη επιτρέπεται η έκδοση κατά το αρθρ. 2 παρ. 1 της Ε.Σ.Ε., δεδομένου ότι απειλείται και από τα δύο δίκαια πολυετής στερητική της ελευθερίας ποινή, η δε επιβληθείσα σ' αυτόν ποινή υπερβαίνει το ελάχιστο όριο των τεσσάρων μηνών που προβλέπεται από το άρθρο 2 παρ 1 περ. β' της Ε.Σ.Ε. Προς υποστήριξη της ανωτέρω αίτησης συνυποβλήθηκαν όλα τα απαιτούμενα, κατά το αρθρ. 12 παρ 2 της Ε.Σ.Ε., έγγραφα σε επίσημη μετάφραση από την αλβανική στην ελληνική γλώσσα. Πιο συγκεκριμένα υποβλήθηκαν, μεταξύ άλλων, και προσκομίζονται στη δικογραφία: 1) Αντίγραφο της υπ' αρ. 62/2000 αμετάκλητης πλέον απόφασης του Δικαστηρίου του Πρωτοδικείου Vlore της Δημοκρατίας της Αλβανίας. 2) Ενυπόγραφη πιστοποίηση του γραμματέα, στο τέλος της εν λόγω απόφασης , ότι αυτή κατέστη αμετάκλητη . 3) Η από 24-03-2006 εντολή για εκτέλεση της άνω ποινικής απόφασης του Εισαγγελέα Πρωτοδικών Vlore 4) Έκθεση του Εισαγγελέα του Πρωτοδικείου Αυλώνας, όπου προσδιορίζεται η παραπάνω αξιόποινη πράξη, για την οποία ζητείται η έκδοση του εκκαλούντος, καθώς επίσης μνημονεύονται ο τόπος και ο χρόνος τέλεσης αυτής (11-1-1998), οι διατάξεις του Ποινικού Κώδικα της Αλβανίας, που εφαρμόστηκαν (άρθρα 78 , 50gi) και το γεγονός ότι κατά της σχετικής απόφασης δεν ασκήθηκε έφεση και αυτή είναι εκτελεστή. 5) Κείμενο των διατάξεων των προαναφερόμενων εφαρμοσθέντων άρθρων του αλβανικού Ποινικού Κώδικα. 6) Τα από 6-9-2017 πιστοποιητικά του ληξιαρχικού γραφείου Αυλώνας, που πιστοποιούν την ταυτότητα και την εθνικότητα του εκζητούμενου, στοιχεία που δεν αμφισβητήθηκαν άλλωστε από αυτόν.
Από τα προαναφερόμενα έγγραφα προκύπτει, ότι ο εκζητούμενος, υπήκοος Αλβανίας, έχει καταδικασθεί με την υπ' αρ. 62/18-4-2000 αμετάκλητη απόφαση του Δικαστηρίου του Πρωτοδικείου Vlore της Αλβανίας σε ποινή "ισόβιας φυλάκισης" για την αξιόποινη πράξη της "δολοφονίας εκ προμελέτης σε συνεργασία", τελεσθείσα εντός αλβανικού εδάφους, στην Αυλώνα, στις 11-1-1998, και υπό τις αναφερόμενες στην απόφαση περιστάσεις. Ο εκζητούμενος δεν ήταν παρών στη σχετική δίκη, αλλά εκπροσωπήθηκε από το δικηγόρο Β. Z., που διορίστηκε συνήγορος για την υπεράσπιση του από το Δικαστήριο. Τα ειδικότερα περιστατικά της πράξης , για την οποία καταδικάστηκε ο εκζητούμενος και για την οποία επιτρέπεται η έκδοση, κατά τα προεκτεθέντα, αναφέρονται αναλυτικά στην παραπάνω καταδικαστική απόφαση, η οποία, όπως ήδη σημειώθηκε, είναι τελεσίδικη (και πλέον αμετάκλητη) και είναι εκτελεστή κατά το δίκαιο της Αλβανίας. Η ταυτότητα, ως και η υπηκοότητα του εκκαλούντος και παραστάντος ενώπιον του Συμβουλίου Εφετών Εύβοιας, που εξέδωσε την προσβαλλόμενη απόφαση (βούλευμα), και ενώπιον του ακροατηρίου του Δικαστηρίου τούτου διακριβώθηκαν πλήρως, είναι δε εκείνος, του οποίου ζητείται η έκδοση για την έκτιση της επιβληθείσας σε βάρος του, με την προμνημονευόμενη αλλοδαπή δικαστική απόφαση, ποινής και ήδη κρατείται στην Ελλάδα με το υπ' αρ. ...-9-2017 ένταλμα σύλληψης του Προέδρου Εφετών Εύβοιας, με σκοπό την έκδοση του στις αλβανικές Αρχές. Εξάλλου, δεν προκύπτει, ότι η έκδοση του ανωτέρω ζητείται για πολιτικό, στρατιωτικό, φορολογικό έγκλημα ή του τύπου ή για λόγους φυλετικών, θρησκευτικών, πολιτικών ή εθνικών του φρονημάτων, ότι αυτός αθωώθηκε ή καταδικάστηκε στην Ελλάδα για το προεκτεθέν αδίκημα, ότι τούτο έχει παραγραφεί σύμφωνα με την ελληνική ή τη αλβανική νομοθεσία ούτε ότι πρόκειται να διωχθεί για πράξεις διαφορετικές από εκείνες, για τις οποίες ζητείται η έκδοση του (άρθρα 3, 4, 5, 9, 10 της Ε.Σ.Ε., 32 της Διμερούς Συμβάσεως και 438 Κ.Ποιν.Δ.). Ως εκ τούτου, δεν αποδείχθηκε νόμιμος λόγος, που εμποδίζει την εκτέλεση της προαναφερόμενης ποινής και την έκδοση του εκκαλούντος -εκζητουμένου στις αλβανικές Αρχές.
Ο προβαλλόμενος με τον πρώτο λόγο έφεσης ισχυρισμός του εκκαλούντος ότι συντρέχει νόμιμος λόγος που εμποδίζει, κατά το άρθρο 438 περ. δ' ΚΠΔ την έκδοση του, διότι η εναντίον του καταδικαστική υπ' αρ. 62/2000 απόφαση του Δικαστηρίου του Πρωτοδικείου Vlore της Αλβανίας εκδόθηκε ερήμην του , ενώ αυτός ήταν άγνωστης διαμονής, και συνεπώς συντρέχει λόγος αναστολής, κατά το άρθρο 432 του ελληνικού ΚΠΔ, είναι απορριπτέος ως μη νόμιμος, καθόσον, όπως αναφέρθηκε και ανωτέρω, στη νομική σκέψη της παρούσας, από τις προαναφερόμενες διατάξεις που διέπουν τη διαδικασία έκδοσης , δεν προβλέπεται έλεγχος , από τις δικαστικές αρχές του κράτους που δέχεται την αίτηση έκδοσης , της νομιμότητας των εσωτερικών δικονομικών διαδικασιών, που τήρησε το καταδίκασαν Δικαστήριο του εκζητούντος κράτους (ΑΠ 1322/2016, ΑΠ 122/2010, σχετ. .../2016). Σε κάθε περίπτωση, όπως προαναφέρθηκε , ο εκκαλών δεν ήταν μεν παρών στο Δικαστήριο εκπροσωπήθηκε όμως από τον δικηγόρο B. Z., που του διόρισε το Δικαστήριο και δεν αναφέρεται στην απόφαση ότι αυτός δικάζεται ως άγνωστης διαμονής.
Επίσης απορριπτέος ως ουσιαστικώς αβάσιμος είναι και ο δεύτερος λόγος έφεσης , μ τον οποίο ο εκκαλών επαναφέρει τον πρωτοδίκως προταθέντα ισχυρισμό ότι δεν είναι επιτρεπτή η έκδοση του , καθόσον θα έπρεπε να ζητηθούν πριν από αυτήν επεξηγήσεις κατά το άρθρο 444 ΚΠΔ, λόγω ύπαρξης ισχυρών αμφιβολιών για τη δυνατότητα να γίνει έκδοση, οι οποίες αμφιβολίες αναφέρονται τόσο στον αριθμό και το είδος τα εγκλημάτων, για τα οποία καταδικάσθηκε, όσο και στην ταυτότητα των διωκτικών εγγράφων.
Ειδικότερα, κατά τη διάταξη του άρθρου 444 ΚΠΔ, η οποία συμπορεύεται με ι διάταξη του άρθρου 13 της Ε.Σ.Ε. (ΑΠ 327/2010, ΑΠ 1364/2016)."Όταν υπάρχουν αμφιβολίες για την δυνατότητα να γίνει η έκδοση κατά τα άρθρα 437 και 438, ζητούνται επεξηγήσεις από το κράτος που κάνει την αίτηση για την έκδοση. Η έκδοση δεν μπορεί να διαταχθεί, παρά μόνο όταν οι επεξηγήσεις είναι τέτοιου βαθμού ώστε να διαλύουν τις αμφιβολίες που έχουν γεννηθεί".
Στη συγκεκριμένη περίπτωση αποδείχθηκε ότι εκ παραδρομής αναγράφεται στο υπ' αρ πρωτ. ...28-9-2017 έγγραφο του Υπουργείου Δικαιοσύνης, Διαφάνειας κι Ανθρωπίνων Δικαιωμάτων της Ελλάδας, στο υπ' αρ. ...27-9-2017 έγγραφο του Υπουργό Δικαιοσύνης του εκζητούντος κράτους και στο υπ' αρ. ... από 12-9-2017 έγγραφο της Γενικής Εισαγγελίας της Αλβανικής Δημοκρατίας, ότι ο κατ/νος έχει καταδικασθεί και για την πράξη της "παράνομης κατοχής πολεμικών όπλων". Όμως από τα λοιπά προσκομισθέντα έγγραφα και κυρίως από την υπ' αρ. 62/2000 καταδικαστική απόφαση του Δικαστηρίου του Πρωτοδικείου Vlore της Δημοκρατίας της Αλβανίας και την Έκθεση του Εισαγγελέα του Πρωτοδικείου Αυλώνας, προκύπτει σαφώς ότι ο εκζητούμενος έχει καταδικασθεί μόνο για την πράξη της "δολοφονίας εκ προμελέτης σε συνεργασία" και του επιβλήθηκε μόνον γι' αυτήν η ποινή, για την έκτιση της οποίας αυτός εκζητείται, και όχι για την πράξη της παράνομης κατοχής όπλων, για την οποία καταδικάσθηκε ο συγκατηγορούμενος, γιος αυτού (του εκζητούμενου), F. D.. Επίσης δεν δημιουργείται αμφιβολία από την εσφαλμένη αναγραφή του αριθμού (188/18-4-2000) της καταδικαστικής απόφασης στην έκθεση του Εισαγγελέα του Πρωτοδικείου Αυλώνας αφού σε άλλα σημεία της ίδιας έκθεσης αλλά και στα υπόλοιπα προαναφερθέντα έγγραφα αναφέρεται ο σωστός αριθμός της απόφασης 62/18-4-2000, η οποία είναι και αυτή που περιλαμβάνεται στα υποβληθέντα έγγραφα. Τέλος, δεν δημιουργείται αμφιβολία από την εσφαλμένη αναγραφή στην εντολή για εκτέλεση της απόφασης του Εισαγγελέα Αυλώνας ως έτους γέννησης του εκζητούμενου του έτους 1983, που είναι το έτος γέννησης του συγκατηγορούμενου γιου του, αφού από την απόφαση και όλα τα υποβληθέντα έγγραφα προκύπτει ότι ο εκζητούμενος γεννήθηκε το έτος 1958, γεγονός που αποδέχεται και ο ίδιος.
Μετά από αυτά, αφού συντρέχουν όλες οι απαιτούμενες για την έκδοση του εκκαλούντος θετικές, κατά τις άνω Συμβάσεις και τον ΚΠΔ, προϋποθέσεις και ελλείπουν οι αρνητικές, το Συμβούλιο Εφετών, το οποίο, με την προσβαλλόμενη απόφαση του, γνωμοδότησε υπέρ της έκδοσης του εκκαλούντος, με διαφορετική εν μέρει αιτιολογία που αντικαθίσταται με αυτήν της παρούσας, δεν έσφαλε, μη υπάρχοντος δε άλλου λόγου προς έρευνα, η κρινόμενη έφεση πρέπει να απορριφθεί στο σύνολο της, ως κατ' ουσίαν αβάσιμη και να επιβληθούν εις βάρος του εκκαλούντος τα δικαστικά έξοδα (αρθρ. 583 παρ. 1 Κ.Ποιν.Δ.)
ΓΙΑ ΤΟΥΣ ΛΟΓΟΥΣ ΑΥΤΟΥΣ
Δέχεται τυπικά και απορρίπτει κατ' ουσίαν την από 13-10-2017, με αριθμό έκθεσης ./2017, έφεση του Χ.() D.() του Ν. και Χ., που γεννήθηκε το έτος 1958 στην περιοχή Vlore Αλβανίας, υπηκόου Αλβανίας και ήδη κρατούμενου στις δικαστικές φυλακές Χαλκίδας, κατά της υπ' αρ.75/2017 απόφασης (βουλεύματος) του Συμβουλίου Εφετών Εύβοιας, με την οποία τούτο γνωμοδότησε υπέρ της έκδοσης του ως άνω εκκαλούντος, Αλβανού υπηκόου, στο κράτος της Αλβανίας, για να εκτίσει την ποινή της "ισόβιας φυλάκισης" που του επιβλήθηκε με την υπ' αρ. 62/2000 αμετάκλητη απόφαση του Δικαστηρίου του Πρωτοδικείου Vlore της Αλβανίας για την αξιόποινη πράξη της "δολοφονίας εκ προμελέτης σε συνεργασία".
Επιβάλλει στον εκκαλούντα τα δικαστικά έξοδα, που ανέρχονται σε διακόσια πενήντα (250) ευρώ.
Κρίθηκε και αποφασίσθηκε στην Αθήνα στις 4 Δεκεμβρίου 2017.
Εκδόθηκε στην Αθήνα σε δημόσια συνεδρίαση στο ακροατήριό του στις 8 Δεκεμβρίου 2017.
Η ΑΝΤΙΠΡΟΕΔΡΟΣ      Ο ΓΡΑΜΜΑΤΕΑΣ

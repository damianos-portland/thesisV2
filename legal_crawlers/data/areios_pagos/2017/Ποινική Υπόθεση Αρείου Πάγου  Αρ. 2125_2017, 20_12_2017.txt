Ποινική Υπόθεση Αρείου Πάγου  Αρ. 2125/2017, 20/12/2017

Αριθμός 2125/2017
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
ΣΤ' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Μαρία Γαλάνη - Λεοναρδοπούλου, Αντιπρόεδρο του Αρείου Πάγου, Δημήτριο Χονδρογιάννη, Αρτεμισία Παναγιώτου - Εισηγήτρια, Γεώργιο Αναστασάκο και Μαρία Γεωργίου, Αρεοπαγίτες.
Συνήλθε σε δημόσια συνεδρίαση στο Κατάστημά του στις 5 Δεκεμβρίου 2017, με την παρουσία του Αντεισαγγελέα του Αρείου Πάγου Ευάγγελου Ζαχαρή (γιατί κωλύεται η Εισαγγελέας) και του Γραμματέα Χαράλαμπου Αθανασίου, για να δικάσει την αίτηση του αναιρεσείοντος-κατηγορουμένου Δ. Κ. του Γ., κατοίκου ..., που εκπροσωπήθηκε από τον πληρεξούσιο δικηγόρο του Δημήτριο Τσοβόλα, για αναίρεση της υπ'αριθ. 323, 324, 325, 366, 367/2016 και 132, 133/2017 απόφασης του Πενταμελούς Εφετείου Πατρών.
Mε πολιτικώς ενάγοντα τον "ΔΗΜΟ ΙΛΙΔΟΣ" νομίμως εκπροσωπούμενο, ο οποίος δεν παρέστη.
Το Πενταμελές Εφετείο Πατρών, με την ως άνω απόφασή του διέταξε όσα λεπτομερώς αναφέρονται σ' αυτή, και ο αναιρεσείων-κατηγορούμενος ζητεί την αναίρεση αυτής, για τους λόγους που αναφέρονται στην υπ'αριθμ. πρωτ. 8125/15-9-2017 αίτησή του αναιρέσεως, η οποία καταχωρίστηκε στο οικείο πινάκιο με τον αριθμό 1236/2017.
Αφού άκουσε
Τον πληρεξούσιο δικηγόρο του αναιρεσείοντος, που ζήτησε όσα αναφέρονται στα σχετικά πρακτικά και τον Αντεισαγγελέα, που πρότεινε να αναιρεθεί η προσβαλλόμενη απόφαση και να παραπεμφθεί η υπόθεση για νέα εκδίκαση.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Κατά το άρθρο 513 παρ. 1 εδ. γ' και 3 ΚΠΔ, ο Εισαγγελέας του Αρείου Πάγου κλητεύει τον αναιρεσείοντα και τους λοιπούς διαδίκους στο ακροατήριο του Δικαστηρίου του Αρείου Πάγου. Η κλήση αυτή γίνεται με επίδοση σύμφωνα με τα άρθρα 155-161 και μέσα στην προθεσμία του άρθρου 166. Οι διάδικοι παρίστανται στη συζήτηση με συνήγορο, ενώ, κατά την παρ. 2 του άρθρου 515 του ίδιου Κώδικα, αν εμφανιστεί ο αναιρεσείων, η συζήτηση γίνεται σαν να ήταν παρόντες όλοι οι διάδικοι, ακόμα και αν κάποιος από αυτούς δεν εμφανίστηκε. Στην προκειμένη περίπτωση, όπως προκύπτει από το από 14-11-2017 αποδεικτικό επιδόσεως του Επιμελητή Δικ/ρίων της Εισαγγελίας Πρωτοδικών Αμαλιάδας Β. Π., ο πολιτικώς ενάγων της κρινόμενης υπόθεσης Δήμος Ήλιδος, νόμιμα εκπροσωπούμενος, με αναιρεσείοντα τον Δ. Κ. του Γ., κλητεύθηκε νόμιμα και εμπρόθεσμα από την Εισαγγελέα του Αρείου Πάγου κατά τη διάταξη του άρθρου 155 παρ. 1 εδ. α' του ως άνω Κώδικα, για να εμφανιστεί στην αναφερόμενη στην αρχή της αποφάσεως αυτής συνεδρίαση, που είχε οριστεί για να συζητηθεί η από 11-9-2017 και με αριθμό γενικού πρωτοκόλλου 8125/15-9-2017 αίτηση του ως άνω αναιρεσείοντα για αναίρεση της υπ'αριθμ. 323-324-325, 366-367/2016 και 132-133/2017 καταδικαστικής αποφάσεως του Πενταμελούς Εφετείου Πατρών, πλην αυτός δεν εμφανίστηκε κατά την εκφώνηση της υποθέσεως ενώπιον του Δικαστηρίου τούτου. Μετά από αυτά, εφόσον η κρινόμενη αίτηση αναίρεσης έχει ασκηθεί νομότυπα και εμπρόθεσμα, πρέπει να προχωρήσει η συζήτηση της υποθέσεως παρά την απουσία του σαν να ήταν και αυτός παρών.
Κατά τη διάταξη του άρθρου 258 του ΠΚ, όπως η περ. γ' αντικαταστάθηκε με το άρθρο 14§5 β του ν. 2721/1999, υπάλληλος ο οποίος παράνομα ιδιοποιείται χρήματα ή άλλα κινητά πράγματα που τα έλαβε ή τα κατέχει λόγω αυτής της ιδιότητάς του, και αν ακόμα δεν ήταν αρμόδιος γι" αυτό, τιμωρείται: α) με φυλάκιση τουλάχιστον έξι μηνών, β) αν το αντικείμενο της πράξης είναι ιδιαίτερα μεγάλης αξίας, με φυλάκιση τουλάχιστον δύο ετών, γ) με κάθειρξη μέχρι δέκα ετών, αν (α) ο υπαίτιος μεταχειρίστηκε ιδιαίτερα τεχνάσματα και το αντικείμενο της πράξης είναι ιδιαίτερα μεγάλης αξίας συνολικά ανώτερης των πέντε εκατομμυρίων (5.000.000) δραχμών ή δέκα πέντε χιλιάδων (15.000) ευρώ, σύμφωνα με την καθορισθείσα από τη διάταξη του άρθρου 5 του ν. 2943/2001 επίσημη αντιστοιχία ή (β) το αντικείμενο της πράξης έχει αξία μεγαλύτερη των είκοσι πέντε εκατομμυρίων (25.000.000) δραχμών ή των εβδομήντα τριών χιλιάδων (73.000) ευρώ, σύμφωνα με την ως άνω καθορισθείσα επίσημη αντιστοιχία. Τα ως άνω ποσά των 15.000 και 73.000 ευρώ αναπροσαρμόστηκαν σε 30.000 και 120.000 ευρώ αντίστοιχα με το άρθρο 25 του ν. 4055/12. Από την πιο πάνω διάταξη προκύπτει ότι, για τη στοιχειοθέτηση του προβλεπόμενου από αυτήν εγκλήματος της υπεξαιρέσεως στην υπηρεσία, το οποίο περιλαμβάνει την αντικειμενική υπόσταση της κατά το άρθρο 375 παρ. 1 ΠΚ υπεξαιρέσεως με επαύξηση της ποινής, απαιτείται: α) Παράνομη ιδιοποίηση ξένων (ολικά ή εν μέρει) κινητών πραγμάτων ή χρημάτων, τέτοια δε θεωρούνται εκείνα τα οποία βρίσκονται σε ξένη, σε σχέση με το δράστη, κυριότητα, με την έννοια κατά την οποία αυτή εκλαμβάνεται στο αστικό δίκαιο. Κατοχή δε, κατά την έννοια των προαναφερομένων διατάξεων, δεν είναι μόνο η σχέση φυσικής εξουσιάσεως του πράγματος από τον κατέχοντα αυτό κατά τη βούλησή του, αλλά και η πραγματική σχέση που καθιστά δυνατή κατά τις αντιλήψεις των συναλλαγών την εξουσίαση του πράγματος από το δράστη κατά τη βούλησή του. β) Ιδιότητα του δράστη, ως υπαλλήλου, κατά την έννοια του άρθρου 13 στοιχ. α του ΠΚ, όπως αυτή διευρύνεται με το άρθρο 263Α του ίδιου Κώδικα. Και γ) ο υπάλληλος να έλαβε ή να κατέχει τα κινητά πράγματα ή τα χρήματα υπό την υπαλληλική του ιδιότητα, αδιάφορα αν ήταν αρμόδιος ή όχι γι' αυτό. Ιδιοποίηση αποτελεί κάθε ενέργεια ή παράλειψη του δράστη, η οποία καταδηλώνει τη θέληση του να εξουσιάζει και διαθέτει το πράγμα σαν να είναι κύριος. Υποκειμενικός απαιτείται η ύπαρξη δόλου του δράστη, ο οποίος ενέχει τη γνώση αυτού ότι το πράγμα ή τα χρήματα είναι ξένα (ολικά ή εν μέρει) ως προς αυτόν και ότι τα έλαβε ή τα κατέχει υπό την υπαλληλική του ιδιότητα, καθώς και τη βούληση να τα ιδιοποιηθεί παράνομα, δηλαδή χωρίς τη συγκατάθεση του ιδιοκτήτη. Τέλος, με την υπαλληλική ιδιότητα λαμβάνει κανείς χρήματα ή άλλα κινητά πράγματα, όταν μεταξύ της λήψεως και της υπαλληλικής ιδιότητας του λήπτη υπάρχει μια άμεση σχέση αιτιότητας. Κάτι τέτοιο, όμως, δεν περιορίζεται μόνο στις περιπτώσεις που υπάλληλος λαμβάνει ένα πράγμα στο πλαίσιο της υπαλληλικής του αρμοδιότητας, αλλά υπάρχει και εκεί, που μπορεί κανείς να μην έχει "in concreto" αρμοδιότητα, το πράγμα όμως δίνεται σ' αυτόν ως υπάλληλο. Για τη στοιχειοθέτηση δε του εγκλήματος της υπεξαιρέσεως στην υπηρεσία σε βαθμό κακουργήματος απαιτείται ή ο υπαίτιος να μεταχειρίστηκε ιδιαίτερα τεχνάσματα και το αντικείμενο της πράξεως να είναι ιδιαίτερα μεγάλης αξίας, συνολικά ανώτερης των 30.000 ευρώ, ή το αντικείμενο της πράξεως να έχει αξία μεγαλύτερη των 120.000 ευρώ. Περαιτέρω, κατά το άρθρο 1 § 1 του Ν. 1608/1950, περί αυξήσεως των προβλεπομένων για τους καταχραστές του Δημοσίου ποινών, όπως ισχύει μετά το Ν. 1738/1987, στον ένοχο των αδικημάτων που προβλέπονται στα αναγραφόμενα εκεί άρθρα του Ποινικού Κώδικα, μεταξύ των οποίων και το 258 για την υπεξαίρεση στην υπηρεσία, "εφόσον αυτά στρέφονται κατά του Δημοσίου ή των νομικών προσώπων δημοσίου δικαίου ή κατά άλλου νομικού προσώπου από εκείνα που αναφέρονται στο άρθρο 263Α του ΠΚ, και το όφελος που πέτυχε ή επιδίωξε ο δράστης ή η ζημία που προξενήθηκε ή οπωσδήποτε απειλήθηκε στο Δημόσιο ή στα πιο πάνω νομικά πρόσωπα, υπερβαίνει το ποσό των 150.000 ευρώ, επιβάλλεται η ποινή της κάθειρξης και, αν συντρέχουν ιδιαζόντως επιβαρυντικές περιστάσεις, ιδία δε όταν ο ένοχος εξακολούθησε επί μακρύ χρόνο την τέλεση του εγκλήματος ή το αντικείμενο αυτού είναι ιδιαίτερα μεγάλης αξίας, επιβάλλεται η ποινή της ισόβιας κάθειρξης". Κατά δε το άρθρο 16 § 2 του ν.δ. 2576/1953 "οσάκις εις τας περιπτώσεις του άρθρου 1 παρ. 1 του Ν. 1608/1950 το έγκλημα επράχθη κατ' εξακολούθησιν δια πολλών μερικοτέρων πράξεων, δια τον κατά το αυτό άρθρον προσδιορισμόν του επιτευχθέντος ή επιδιωχθέντος οφέλους του πράξαντος ή της προσγενομένης ή της οπωσδήποτε απειληθείσης ζημίας, ως επίσης δια τον προσδιορισμόν του αντικειμένου του εγκλήματος ως ιδιαιτέρως μεγάλης αξίας, λαμβάνεται υπ' όψιν το όλον περιεχόμενον των μερικοτέρων πράξεων". Η τελευταία αυτή διάταξη του άρθρου 16 παρ. 2 του ν.δ 2576/1953 είναι ειδική, αφορά τους καταχραστές του δημόσιου τομέα και κατισχύει της γενικής διατάξεως του άρθρου 98 ΠΚ (ΑΠ 1082/2016, ΑΠ 1330/2014, ΑΠ 116/2014). Εξάλλου, η καταδικαστική απόφαση έχει την απαιτούμενη από τα άρθρα 93 παρ. 3 του Συντάγματος και 139 του ΚΠΔ ειδική και εμπεριστατωμένη αιτιολογία, η έλλειψη της οποίας ιδρύει λόγο αναιρέσεώς της από το άρθρο 510 παρ. 1 στοιχ. Δ' ΚΠΔ, όταν αναφέρονται σ' αυτή, με σαφήνεια, πληρότητα και χωρίς αντιφάσεις, τα πραγματικά περιστατικά που προέκυψαν από την αποδεικτική διαδικασία, στα οποία στηρίχθηκε η κρίση του δικαστηρίου για τη συνδρομή των αντικειμενικών και υποκειμενικών στοιχείων του εγκλήματος, οι αποδείξεις που τα θεμελιώνουν και οι νομικές σκέψεις υπαγωγής των περιστατικών αυτών στην εφαρμοσθείσα ουσιαστική ποινική διάταξη. Η ύπαρξη του δόλου δεν είναι κατ' αρχήν αναγκαίο να αιτιολογείται ιδιαιτέρως, διότι ενυπάρχει στη θέληση παραγωγής των πραγματικών περιστατικών που συγκροτούν την αντικειμενική υπόσταση του εγκλήματος και εξυπακούεται ότι υπάρχει σε κάθε συγκεκριμένη περίπτωση από την πραγμάτωση των περιστατικών αυτών, εκτός αν ο νόμος αξιώνει πρόσθετα στοιχεία για το αξιόποινο, όπως η γνώση ορισμένου περιστατικού ή σκοπός επελεύσεως ορισμένου πρόσθετου αποτελέσματος. Για την ύπαρξη τέτοιας αιτιολογίας είναι παραδεκτή η αλληλοσυμπλήρωση του αιτιολογικού με το διατακτικό, που αποτελούν ενιαίο σύνολο. Περαιτέρω, από το συνδυασμό των διατάξεων των άρθρων 6 παρ. 1 της ΕΣΔΑ (ν.δ. 53/1974), 31 παρ. 2, 105 παρ. 2 και 223 παρ. 4 του ΚΠΔ, συνάγεται ότι απαγορεύεται η αποδεικτική αξιοποίηση σε βάρος του κατηγορουμένου της έγγραφης εξέτασής του, που έγινε κατά τη διενέργεια της προκαταρκτικής εξέτασης ή της ένορκης ή ανώμοτης κατάθεσης που έδωσε κατά τη διενέργεια της αυτεπάγγελτης προανάκρισης και πριν στραφούν οι υπόνοιες εναντίον του. Η λήψη υπόψη και η αποδεικτική αξιοποίηση εκ μέρους του δικαστηρίου, των μαρτυρικών καταθέσεων, οι οποίες δόθηκαν πριν ο εξετασθείς αποκτήσει την ιδιότητα του κατηγορουμένου με κάποιον από τους τρόπους που αναφέρονται στο άρθρο 72 ΚΠΔ δημιουργεί απόλυτη ακυρότητα κατά τα άρθρα 171 παρ. 1 περ. δ' και 510 παρ.1 στοιχ. Α' ΚΠΔ, διότι αφορά την υπεράσπιση του κατηγορουμένου και ειδικότερα το δικαίωμα σιωπής και μη αυτοενοχοποίησής του, ως ειδικότερη έκφραση του δικαιώματος του για "δίκαιη δίκη", που του εξασφαλίζει το άρθρο 6 της ΕΣΔΑ, καθώς και το δικαίωμά του από το άρθρο 223 παρ. 4 ΚΠΔ να αρνηθεί την κατάθεση περιστατικών, από τα οποία θα μπορούσε να προκύψει η ενοχή του για αξιόποινη πράξη. Η θεμελιώδης αυτή αρχή της μη αυτοενοχοποίησης διακηρύσσεται και στο άρθρο 14 παρ. 3 εδ. ζ' του Διεθνούς Συμφώνου για τα Ατομικά και Πολιτικά Δικαιώματα, που κυρώθηκε με το ν. 2462/1997 και έχει, κατά το άρθρο 28 παρ. 1 του Συντάγματος, υπερνομοθετική ισχύ, κατά το οποίο κάθε πρόσωπο που κατηγορείται για ποινικό αδίκημα απολαύει σε πλήρη ισότητα μεταξύ των άλλων και την εγγύηση να μην εξαναγκάζεται να καταθέσει εναντίον του εαυτού του ή να ομολογήσει την ενοχή του. Το αυτό δε αποτέλεσμα με τον εξαναγκασμό του κατηγορουμένου να καταθέσει εναντίον του, επάγεται και η μετά την κτήση της ιδιότητας του κατηγορουμένου λήψη υπόψη, χωρίς τη συναίνεση του, όσων επιβαρυντικών για τον ίδιο είχε αυτός καταθέσει σε χρόνο προγενέστερο της κτήσεως της ιδιότητας αυτής (ΟλΑΠ 1/2004). Συνακόλουθα η κατά παράβαση της απαγόρευσης αυτής αποδεικτική αξιοποίηση σε βάρος εκείνου που κατέθεσε και στη συνέχεια κατέστη κατηγορούμενος της ως άνω καταθέσεώς του, είτε στην προδικασία είτε κατά τη διαδικασία στο ακροατήριο, επάγεται απόλυτη ακυρότητα, κατά το άρθρο 171 παρ. 1 περ. δ' του ΚΠΔ και θεμελιώνει έτσι τον από το άρθρο 510 παρ. 1 στοιχ. Α' του ιδίου Κώδικα λόγο αναιρέσεως (ΑΠ 658/2013). Τέλος, κατά το άρθρο 510 παρ. 1 στοιχ. Ε' ΚΠΔ, λόγο αναιρέσεως αποτελεί και η εσφαλμένη ερμηνεία ή εφαρμογή ουσιαστικής ποινικής διατάξεως. Εσφαλμένη ερμηνεία τέτοιας διατάξεως υπάρχει όταν το δικαστήριο αποδίδει σΛ αυτήν διαφορετική έννοια από εκείνη που πραγματικά έχει, εσφαλμένη δε εφαρμογή συντρέχει όταν το δικαστήριο δεν υπήγαγε σωστά τα πραγματικά περιστατικά, που δέχθηκε ότι προέκυψαν από την αποδεικτική διαδικασία, στη διάταξη που εφάρμοσε. Περίπτωση εσφαλμένης εφαρμογής ουσιαστικής ποινικής διατάξεως υπάρχει και όταν η διάταξη αυτή παραβιάζεται εκ πλαγίου, πράγμα που συμβαίνει όταν στο πόρισμα της αποφάσεως, που περιλαμβάνεται στο συνδυασμό του διατακτικού με το σκεπτικό αυτής και ανάγεται στα στοιχεία και στην ταυτότητα του οικείου εγκλήματος, έχουν εμφιλοχωρήσει ασάφειες, αντιφάσεις ή λογικά κενά, με αποτέλεσμα να καθίσταται ανέφικτος ο έλεγχος της ορθής ή μη εφαρμογής του νόμου, οπότε η απόφαση δεν έχει νόμιμη βάση (Ολ.ΑΠ 3/2008).
Στην προκειμένη περίπτωση, με την προσβαλλόμενη υπ' αριθ. 323-324-325, 366-367/2016 και 132-133/2017 απόφαση του Πενταμελούς Εφετείου Πατρών, που δίκασε σε δεύτερο βαθμό, ο αναιρεσείων καταδικάσθηκε για την αξιόποινη πράξη της από κοινού υπεξαιρέσεως στην υπηρεσία, κατ' εξακολούθηση, το αντικείμενο της οποίας δεν ήταν' ιδιαιτέρως μεγάλης αξίας σε βάρος ΝΠΔΔ και συγκεκριμένα του Δήμου Αμαλιάδας, με τις επιβαρυντικές περιστάσεις του άρθρου 1 παρ. 1 του ν. 1608/1950 περί καταχραστών δημοσίου, ενόψει του ότι το όφελος που επιδιώχθηκε και επιτεύχθηκε, αλλά και η ζημία που προξενήθηκε στο ως άνω νομικό πρόσωπο υπερέβαινε το ποσό των 150.000 ευρώ. Την ως άνω πράξη, το δικαστήριο δέχθηκε ότι την τέλεσε με το ελαφρυντικό του άρθρου 84 παρ.2 α του ΠΚ και τον καταδίκασε σε ποινή καθείρξεως πέντε (5) ετών, μετατραπείσα προς τρία (3) ευρώ ημερησίως. Ειδικότερα, κήρυξε τον αναιρεσείοντα ένοχο του ότι: "Στην .στους κατωτέρω αναφερόμενους χρόνους, με πρόθεση από κοινού ενεργώντας με τον Ν. Κ., όντας υπάλληλος και συγκεκριμένα Δήμαρχος, με περισσότερες πράξεις που συνιστούν εξακολούθηση του ιδίου εγκλήματος, ιδιοποιήθηκε παράνομα χρήματα που κατείχε λόγω της ιδιότητας τους, μετερχόμενος προς τούτο ιδιαίτερα τεχνάσματα επιτήδεια προς εξαπάτηση τρίτων, το δε αντικείμενο της πράξης του ήταν κατά το χρόνο τέλεσης όχι ιδιαίτερα μεγάλης αξίας και ανήκαν στην κυριότητα του ΝΠΔΔ δηλαδή του Δήμου Αμαλιάδος. Ειδικότερα υπό την προαναφερόμενη ιδιότητά του:
1) Το έτος 1998 δεν εξέδωσε παραστατικά στοιχεία είσπραξης (γραμμάτια και διπλότυπα είσπραξης) για τέλη καθαριότητας, δημοτικού φωτισμού, τέλος ακίνητης περιουσίας κ.λ.π. συνολικού ύψους δρχ. 31.040.607, τα οποία εισέπραξε η ΔΕΗ Αμαλιάδας για λογαριασμό του Δήμου και στη συνέπεια παρακράτησε έναντι οφειλών του Δήμου για δημοτικό φωτισμό, προμήθειες, ΦΠΑ κ.λ.π, ενώ αντίθετα καταχώρησαν στο Βιβλίο Ταμείου του ίδιου έτους ως δαπάνη ισόποσα χρηματικά εντάλματα, ήτοι τα εντάλματα πληρωμής υπ' αρ.433/21-8-1998 για δρχ. 927.170, 1436/11-2-1999 για δρχ. 1721/01,1438/12-2- 1999 για δρχ. 13.181.846,1439/12-2-1999 για δρχ. 184.429,1440/16-2-1999 για δρχ.52.947.118,1441/16-2- 99 για δρχ. 768.618, 1460/26-2-98 για δρχ. 2.792.200 και 1461/26.2.98 για δρχ. 826.800, συνολικά δηλαδή για δρχ. 73.349.612, ποσό από το οποίο αφαιρούνται δρχ. 42.309.005 επειδή εξέδωσαν ισόποσο υπ' αριθ.218/31- 1-1999 γραμμάτιο είσπραξης, έναντι του ως άνω 1440/16-2-1999 χρηματικού εντάλματος, εμφανίζοντας ψευδώς ότι με αυτά πληρώθηκαν σε μετρητά από το Ταμείο του Δήμου τα αντίστοιχα ποσά, τα οποία έτσι εκταμίευσαν και ιδιοποιήθηκαν παράνομα.
2) Το έτος 1998 καταχώρησαν στη στήλη πληρωμών του Βιβλίου Ταμείου έτους 1998 (σελ. 31) το υπ' αριθ. 1172/1998 χρηματικό ένταλμα πληρωμής με την αιτιολογία "δαπάνη οφειλής χρημ. εντάλματος 1452/97" και παρέστησαν έτσι ψευδώς ότι κατεβλήθη την 4/2/1999 στο νόμιμο εκπρόσωπο της εδρεύουσας στο .εταιρείας με την επωνυμία "..." το ποσό των δρχ. 10.561.000 ως εξόφληση του υπ αρ. 30/30-8-1995 δελτίου αποστολής - τιμολογίου για την αγορά 100 πλαστικών κάδων απορριμμάτων. Στην πραγματικότητα έθεσαν πάνω στην εξοφλητική πράξη του υπ'αρ. 1452/97 εντάλματος πληρωμής την υπογραφή του εκπροσώπου της εταιρείας Α. Α., ο οποίος ουδέν εισέπραξε (αντίθετα είχε εκδώσει το υπ' αρ.22/29-12-1995 πιστωτικό τιμολόγιο δυνάμει του οποίου είχε ακυρωθεί η συναλλαγή), πλην όμως αυτοί με τον ως άνω τρόπο εκταμίευσαν και ιδιοποιήθηκαν το ποσό των δρχ. 10.561.000 παράνομα.
3)Το έτος 1987 καταχώρησαν στη στήλη πληρωμών του Βιβλίου Ταμείου έτους 1997 (σελ. 53) το υπ' αριθ. 739/26-8-97 χρηματικό ένταλμα πληρωμής με την αιτιολογία "οφειλή έτους 1996" και παρέστησαν έτσι ψευδώς ότι κατεβλήθη στην εδρεύουσα στην Αθήνα εταιρεία με την επωνυμία "..." το ποσό των δρχ. 13.855.033 προς εξόφληση ενός εκσκαφέα που είχε πωλήσει στο Δήμο το έτος 1996. Στην πραγματικότητα την 26-9-1996 είχαν αποστείλει έμβασμα ποσού δρχ. 5.000.000 στην πωλήτρια εταιρεία, το δε ποσό των δρχ. 13.855.033 το, εκταμίευσαν και το ιδιοποιήθηκαν παράνομα.
4)Το έτος 1998 καταχώρησαν στην στήλη πληρωμών του Βιβλίου Ταμείου έτους 1997 (σελ.53) το υπ' αριθ.716/1997 χρηματικό ένταλμα πληρωμής με την αιτιολογία "οφειλή έτους 1996" και παρέστησαν έτσι ψευδώς ότι την 27-2-1998 κατεβλήθη στην εταιρεία με την επωνυμία "..." το ποσό των δρχ. 4.200.000 προς εξόφληση οφειλής του Δήμου για την παροχή τεχνικών συμβουλών, προς τις υπηρεσίες του Δήμου των ετών 1992,1993 και 1995. Στην πραγματικότητα, αν και εκταμίευσαν όλο το ποσό, έναντι της ως άνω οφειλής κατεβλήθη ποσό δρχ. 1.500.000, το δε υπόλοιπο των δρχ. 2.500.000 το ιδιοποιήθηκαν παράνομα.
5) Το έτος 1997 καταχώρησαν στη στήλη πληρωμών του Βιβλίου Ταμείου έτους 1997 (σελ. 5) το υπ' αριθ. 234/30-5-1997 χρηματικό ένταλμα πληρωμής με την αιτιολογία "εξόφληση 1ου Λογ/μού του έργου Διαμόρφωση ισογείου Δημοτικού Μεγάρου όπως τιμολ. No 1/97" και παρέστησαν έτσι ψευδώς ότι κατεβλήθη στην κοινοπραξία "..." το ποσό των δρχ. 7.800.000 προς εξόφληση οφειλής του Δήμου για εργασίες που πραγματοποίησε. Στην πραγματικότητα, αν και εκταμίευσαν όλο το ποσό, έναντι της ως άνω οφειλής κατεβλήθη ποσό δρχ. 6.000.000 στο νόμιμο εκπρόσωπο της Κοινοπραξίας Δ. Σ., το δε υπόλοιπο των δρχ. 1.800.000 το ιδιοποιήθηκαν παράνομα.
6) Το έτος 1998 και τρεις μήνες πριν από τις δημοτικές εκλογές παρέλαβαν από Κ. Γ. Δ., κάτοικο ..., το ποσό των δρχ. 50.000 για να πιστωθεί στο λογαριασμό των οφειλών της στο Δήμο, το οποίο όμως αυτοί παρακράτησαν και δεν απέδωσαν στο Δήμο, ιδιοποιούμενοι έτσι το εν λόγω ποσό των δρχ. 50.000.
7) Στις αρχές Ιουλίου του έτους 1998 αφαίρεσαν από το ταμείο του Δήμου (χωρίς να τηρήσουν οποιαδήποτε νόμιμη διαδικασία) και ιδιοποιήθηκαν το ποσό των δρχ. 2.800.000. Για το ποσό αυτό έλαβαν ισόποση απόδειξη είσπραξης από τον εργολάβο δημοσίων έργων Α. Κ. (ο οποίος δεν εξέδωσε επί τούτου οποιοδήποτε φορολογικό στοιχείο), στην οποία ανέγραψε ως αιτία πληρωμής "χωματουργικές εργασίες στο Δήμο", τις οποίες όμως ουδέποτε πραγματοποίησε.
8) την 1-3-1999 κατά την παράδοση της διαχείρισης του Δήμου στο νέο Δημοτικό Συμβούλιο και το νέο Ταμία του Δήμου Ι. Λ., ενώ έπρεπε να παραδώσουν το χρηματικό υπόλοιπο του Δήμου στις 31-12-1998 (λόγω παράτασης του οικονομικού έτους 1998 έως 28-2-1999), το οποίο ανερχόταν σε 40.862.813 δραχμές δεν παρέδωσαν κανένα ποσό ιδιοποιούμενοι έτσι το ποσό αυτό. Με την ως άνω παράνομη συμπεριφορά τους και τις συγκαλυπτικές ενέργειες που μετήλθαν υπεξαίρεσαν το συνολικό ποσό των 161.881.961 δραχμών (478.010,16) €, που ανήκε στο Δήμο Αμαλιάδος δηλαδή σε Νομικό Πρόσωπο Δημοσίου Δικαίου".
Προκειμένου το Δικαστήριο να αχθεί στην ως άνω καταδικαστική για τον αναιρεσείοντα κρίση του δέχθηκε ανελέγκτως στο σκεπτικό της προσβαλλομένης απόφασης, μετά από εκτίμηση των αναφερομένων στο προοίμιο αυτού κατ'είδος αποδεικτικών μέσων (καταθέσεις μαρτύρων κατηγορίας και υπεράσπισης, πρακτικά πρωτοβάθμιας δίκης, αναγνωσθέντα έγγραφα και απολογία του κατηγορουμένου - αναιρεσείοντα) ότι αποδείχθηκαν τα ακόλουθα : "Κατά τη χρονική περίοδο από 1-1-1995 έως 31-12-1998 ο πρώτος κατηγορούμενος Δ. Κ., ήταν Δήμαρχος Αμαλιάδος, ο Δ. Κ. ήταν Α 'Αντιδήμαρχος, στον οποίο ο πρώτος είχε εκχωρήσει την άσκηση της αρμοδιότητας της εποπτείας των Διοικητικών Υπηρεσιών του Δήμου και ο δεύτερος κατηγορούμενος Ν. Κ. υπηρετούσε ως Ταμίας στον ίδιο Δήμο με απόφαση του Δημάρχου. Για την επόμενη τετραετία 1999-2003 Δήμαρχος εξελέγη ο Ι. Λ.. Ο τελευταίος κατά την ανάληψη των καθηκόντων του στις αρχές του έτους 1999 διαπίστωσε σοβαρό έλλειμμα στο Ταμείο του Δήμου, γι' αυτό με το 1/3-3-1999 έγγραφό του ζήτησε αρμοδίως τη διενέργεια διαχειριστικού ελέγχου. Κατόπιν τούτου με αφορμή το 13355/2-6-1999 έγγραφο του Γενικού Γραμματέα της Περιφέρειας Δυτικής Ελλάδος, δόθηκε εντολή στον Οικονομικό Επιθεωρητή Κ. Σ. με το 1034101/925/566-Α/8-4-1999 έγγραφο της Δ/νσης Επιθεώρησης Δ.Δ.Ν.Π και ΔΕΚΟ τμήμα ΔΔ και Ν.Π.Δ.Δ και το 1864/3-5-1999 έγγραφο της Οικονομικής Επιθεώρησης Περιφέρειας Δυτική Ελλάδος, προς διενέργεια διαχειριστικού ελέγχου για τη διαπίστωση του ύψους του συνολικού ελλείμματος στο Δήμο Αμαλιάδος. Κατά την έναρξη του διαχειριστικού ελέγχου, την 6-5-1999 διαπιστώθηκε ότι: 1) Ο Ταμίας του Δήμου Ν. Κ. δεν είχε παραδώσει ακόμη στο Δήμαρχο το χρηματικό υπόλοιπο του έτους 1988, εκτός από το ποσό των 355.990 δραχμών (1044,72 €) που παρέδωσε την 1-3-1999, ως χρηματικό υπόλοιπο της διαχείρισης του έτους 1998 στο νέο Ταμία Ι. Λ.. 2) Το ευρισκόμενο στα χέρια του ως άνω Ταμία (δευτέρου κατηγορουμένου) υπόλοιπο αποτελείτο από πρόχειρες αποδείξεις πληρωμών διάφορων ποσών σε εργολάβους δημοσίων έργων, επιχειρήσεις, προμηθευτές, μελετητές κ.λ.π. χωρίς νόμιμους τίτλους δαπανών και άλλα δικαιολογητικά, λόγος για τον οποίο διενεργήθηκε και ένορκη διοικητική εξέταση προκειμένου να διακριβωθεί η ορθότητα ή μη των ισχυρισμών του Ταμία, και 3)από 28-2-1999 ο Ταμίας Ν. Κ. είχε παραδώσει ταμειακό απολογιστικό πίνακα των εσόδων και των εξόδων του οικονομικού έτους 1998 από τον οποίο προέκυπτε έλλειμμα ποσού 32.218.309 δραχμών (94.551,16 €). Επίσης από το διαχειριστικό έλεγχο που διενεργήθηκε διαπιστώθηκαν σοβαρές παραλείψεις, παράνομες ενέργειες και παρατυπίας των αρμοδίων οργάνων του Δήμου Αμαλιάδας και γενικότερα ενέργειες που εξυπηρετούσαν αλλά και ευνοούσαν την αδιαφανή διαχείριση των προμηθειών αυτών, χωρίς την τήρηση των απαραιτήτων διαδικασιών που προβλέπει ο νόμος, με συνέπεια να ζημιωθεί ο Δήμος με σημαντικά χρηματικά ποσά αφού εξ αιτίας αυτών προέκυψε έλλειμμα ύψους 313.474.107 δραχμών (919.953,35 €) καθόσον, ενώ εκταμιεύτηκαν τα ακολούθως αναφερόμενα χρηματικά ποσά, δεν διατέθηκαν στο σύνολο τους για νόμιμες αιτίες αλλά σημαντικό μέρος αυτών παρακρατήθηκαν από τους κατηγορουμένους, υπό τις προαναφερόμενες ιδιότητες του, με σκοπό παράνομη ιδιοποίηση όπως ειδικότερα παρακάτω αναφέρεται:
1) Το έτος 1998 δεν εξέδωσαν παραστατικά στοιχεία είσπραξης (γραμμάτια και διπλότυπα είσπραξης) για τέλη καθαριότητας, δημοτικού φωτισμού, τέλος ακίνητης περιουσίας κ.λ.π. συνολικού ύψους δρχ. 31.040.607, τα οποία εισέπραξε η ΔΕΗ Αμαλιάδας για λογαριασμό του Δήμου και στη συνέχεια παρακράτησε έναντι οφειλών του Δήμου για δημοτικό φωτισμό, προμήθειες, ΦΠΑ κ.λ.π., ενώ αντίθετα καταχώρησαν στο Βιβλίο Ταμείου του ίδιου έτους ως δαπάνη ισόποσα χρηματικά εντάλματα, ήτοι τα εντάλματα πληρωμής υπ'αριθ. 433/21-8-1998 για δρχ. 927.170, 1436/11-2-1999 για δρχ. 1.721.431, 1438/12- 2-199 για δρχ. 13.181.846, 1439/12-2-1999 για δρχ. 184.429,1440/16-2-1999 για δρχ.52,947.118,1441/16-2-99 για δρχ. 768.618,1460/26-2-98 για δρχ.2.792.200 και 1461/26-2-98 για δρχ.826.800, συνολικά δηλαδή για δρχ. 73.349.612, ποσό από το οποίο αφαιρούνται δρχ. 42.309.005 επειδή εξέδωσαν το ισόποσο υπάριθ.218/31-1-1999 γραμμάτιο είσπραξης έναντι του ως άνω 1440/15-2-1999 χρηματικού εντάλματος εμφανίζοντας ψευδώς ότι με αυτά πληρώθηκαν σε μετρητά από το Ταμείο του Δήμου τα αντίστοιχα ποσά, τα οποία έτσι εκταμίευσαν και ιδιοποιήθηκαν παράνομα.
2) Το έτος 1998 καταχώρησαν στη στήλη πληρωμών του Βιβλίου Ταμείου έτους 1998 (σελ.31) το υπ'αριθμ. 1172/1998 χρηματικό ένταλμα πληρωμής με την αιτιολογία "δαπάνη οφειλής χρημ. εντάλματος 1452/97" και παρέστησαν έτσι ψευδώς ότι κατεβλήθη την 4/2/1999 στο νόμιμο εκπρόσωπο της εδρεύουσας στο .εταιρείας με την επωνυμία "..." το ποσό των δρχ. 10.561.000 εις εξόφληση του υπ'αρ. 30/30-8-1995 δελτίου αποστολής-τιμολογίου για την αγορά 100 πλαστικών κάδων απορριμμάτων. Στην πραγματικότητα έθεσαν πάνω στην εξοφλητική πράξη του υπ'αρ. 1452/97 εντάλματος πλαστή υπογραφή του εκπροσώπου της εταιρείας Α. Α., ο οποίος ουδέν εισέπραξε (αντίθετα είχε εκδώσει το υπ'αρ. 22/29-12-1995 πιστωτικό τιμολόγιο του οποίου είχε ακυρωθεί η συναλλαγή), πλην όμως αυτοί με τον ως άνω τρόπο εκταμίευσαν και ιδιοποιήθηκαν το ποσό των δρχ. 10.561.000 παράνομα.
3) Το έτος 1997 καταχώρησαν στη στήλη πληρωμών του Βιβλίου Ταμείου έτους 1997 (σελ. 53) το υπ'αρ. 739/26-8-97 χρηματικό ένταλμα πληρωμής με την αιτιολογία "οφειλή έτους 1996" και παρέστησαν έτσι ψευδώς ότι κατεβλήθη στην εδρεύουσα στην .εταιρεία με την επωνυμία "..." το ποσό των δρχ. 13.855.033 προς εξόφληση ενός εκσκαφέα που είχε πωλήσει στο Δήμο το έτος 1996. Στην πραγματικότητα την 26/9/96 είχαν αποστείλει έμβασμα ποσού δρχ. 5.000.000 στην πωλήτρια εταιρεία, το δε ποσό των δρχ. 13,855.033 το εκταμίευσαν και το ιδιοποιήθηκαν παράνομα. Σημειώνεται ότι η απόδειξη καταβολής προς την επιχείρηση "...", των 5.000.000 δραχμών χρησιμοποιήθηκε από τον ταμία Ν. Κ. για τη δικαιολόγηση άλλου ισόποσου ταμιακού ελλείμματος το χρηματικό υπόλοιπο του έτους 1998.
4) Το έτος 1998 καταχώρησαν στην στήλη πληρωμών του Βιβλίου Ταμείου έτους 1997 (σελ.53) το υπ'αρ. 717/1997 χρηματικό ένταλμα πληρωμής με την αιτιολογία "οφειλή έτους 1996" και παρέστησαν έτσι ψευδώς ότι την 27-2-1998 κατεβλήθη στην εταιρεία με την επωνυμία "..." το ποσό των δρχ. 4.200.000 προς εξόφληση οφειλής του Δήμου για την παροχή τεχνικών συμβουλών προς τις υπηρεσίες του Δήμου των ετών 1992, 1993 και 1995 από το ποσό όμως αυτό κατεβλήθη στην πιο πάνω εταιρεία το ποσό των 1.700.000 δραχμών και οφείλεται ακόμη όπως κατέθεσε ένορκα ο εκπρόσωπος της Γ. Κ. το υπόλοιπο από 2.500.000 δραχμές. Έτσι στην πραγματικότητα, αν και εκταμίευσαν όλο το ποσό, έναντι της ως άνω οφειλής κατεβλήθη ποσό δρχ. 1.500.000, το δε υπόλοιπο των δρχ. 2.500.000 το ιδιοποιήθηκαν παράνομα.
5) Το έτος 1997 καταχώρησαν στη στήλη πληρωμών του Βιβλίου Ταμείου έτους 1997 (σελ.5) το υπ'αρ. 234/30- 5-1997 χρηματικό ένταλμα πληρωμής με την αιτιολογία "εξόφληση 1ου Λογ/σμού του έργου Διαμόρφωση ισογείου Δημοτικού Μεγάρου όπως τιμολ. No 1/97" και παρέστησαν έτσι ψευδώς ότι κατεβλήθη στην κοινοπραξία "..." το ποσό των δρχ. 7.800.000 προς εξόφληση οφειλής του Δήμου για εργασίες που πραγματοποίησε. Στην πραγματικότητα, αν και εκταμίευσαν όλο το ποσό, έναντι της ως άνω οφειλής κατεβλήθη ποσό δρχ. 6.000.000 στο νόμιμο εκπρόσωπο της Κοινοπραξίας Δ. Σ., το δε υπόλοιπο των δρχ. 1.800.000 το ιδιοποιήθηκαν παράνομα.
6) Το έτος 1998 και τρεις μήνες πριν από τις δημοτικές εκλογές παρέλαβαν από την Κ. Γ. Δ., κάτοικο ..., το ποσό των δρχ. 50.000 για να πιστωθεί στο λογαριασμό των οφειλών της στο Δήμο, το οποίο όμως αυτοί παρακράτησαν και δεν απέδωσαν στο δήμο, ιδιοποιούμενοι έτσι το εν λόγω ποσό των δρχ. 50.000 ............................................
8) τις αρχές Ιουλίου του έτους 1998 αφαίρεσαν από το ταμείο του Δήμου (χωρίς να τηρήσουν οποιαδήποτε νόμιμη διαδικασία) και ιδιοποιήθηκαν το ποσό των δρχ. 2.800.000. Για το ποσό αυτό έλαβαν ισόποση απόδειξη είσπραξης από τον εργολάβο δημοσίων έργων Α. Κ. (ο οποίος δεν εξέδωσε επί τούτου οποιοδήποτε φορολογικό στοιχείο), στην οποία ανέγραψε ως αιτία πληρωμής "χωματουργικές εργασίες στο Δήμο", τις οποίες όμως ουδέποτε πραγματοποίησε ...................................
10) Την 1-3-1999 κατά την παράδοση της διαχείρισης του Δήμου στο νέο δημοτικό Συμβούλιο και το νέο ταμία του Δήμου Ι. Λ., ενώ έπρεπε να παραδώσουν το χρηματικό υπόλοιπο του ταμείου του Δήμου στις 31-12-1998 (λόγω παράτασης του οικονομικού έτους 1998 έως την 28-2-1999), το οποίο ανερχόταν σε 68.030.173 δραχμές δεν παρέδωσαν κανένα ποσό ιδιοποιούμενοι έτσι το ποσό αυτό. Με την συμπεριφορά αυτή των κατηγορουμένων υπεξαιρέθηκε από το Δήμο Αμαλιάδος το συνολικό ποσό των 223.197.871 δραχμών. Περαιτέρω προέκυψε ότι τις πιο πάνω πράξεις οι κατηγορούμενοι τέλεσαν από κοινού με τις προαναφερόμενες ιδιότητές τους, οι Δ. Κ. και ο Ν. Κ. (δεύτερος) ενεργούσαν ύστερα από εντολές, κυρίως προφορικές, του πρώτου κατηγορουμένου, ο οποίος γνώριζε και ενέκρινε όλες τις ενέργειες των συγκατηγορουμένων του, εκ των οποίων ο δεύτερος υπέγραφε τα επίδικα χρηματικά εντάλματα και είχε την εποπτεία των διοικητικών υπηρεσιών, ο δε τρίτος ως ταμίας προέβαινε στις σχετικές καταχωρήσεις στα βιβλία του Δήμου, ήταν ο κύριος διατάκτης των δαπανών και με δικές του εντολές οι αρμόδιες υπηρεσίες του Δήμου εξέδωσαν χρηματικά εντάλματα επ'ονόματι των εργολάβων για δήθεν εκτελεσθείσες εργασίες, τα οποία αφού υπέγραφε ο δεύτερος εφέροντο ότι πληρώνονταν τα περισσότερα εξ αυτών, με σκοπό την ιδιοποίηση από όλους τους κατηγορουμένους των πιο πάνω ποσών από την περιουσία του Δήμου Αμαλιάδας. Οι κατηγορούμενοι στις απολογίες τους αρνούνται την κατηγορία και έχουν κοινή υπερασπιστική γραμμή, ωστόσο για πρώτη φορά ο πρώτος κατηγορούμενος με το υπόμνημά του ενώπιον του συμβουλίου επιρρίπτει όλες τις ευθύνες στον Δ. Κ., που είχε την εποπτεία των διοικητικών υπηρεσιών του Δήμου, επικαλούμενος πλήρη άγνοια των ενεργειών. Όμως είναι εμφανές ότι οι ως άνω αναφερόμενοι από κοινού διέπραξαν την παραπάνω πράξη της υπεξαίρεσης στην υπηρεσία κατ' εξακολούθηση αφού συνεργαζόντουσαν και ενεργούσαν κατόπιν εντολών του πρώτου κατηγορουμένου. Με την ως άνω συμπεριφορά των κατηγορουμένων υπεξαιρέθηκε το συνολικό ποσό των 223.197.871 δραχμών (655.019,44 €) αφού όπως προαναφέρθηκε το ποσό των 31.118.335 δραχμών καταβλήθηκε για ΦΠΑ το ποσό των 12.805.899 δραχμών για παρακρατούμενο φόρο εισοδήματος των πιο πάνω εικονικών συναλλαγών, τα δε ποσοστών 31.970.986 δραχμών, 22.343.000 δραχμών, 25.723.815 δραχμών και 29.480.727 δραχμών, καταβλήθηκαν πράγματι κατά τα έτη 1995, 1996, 1997 και 1998 αντιστοίχως για τη μισθοδοσία εργατών και υπαλλήλων που απασχολήθηκαν στο Δήμο ανεξάρτητα του ότι δεν είχαν τηρηθεί οι νόμιμες διαδικασίες για την πρόσληψή τους. Η πιο πάνω ποινική ευθύνη των πρώτου κατηγορουμένου και του Δ. Κ. δεν αναιρείται από το γεγονός ότι στην από 1-2- 2002 απόφαση καταλογισμού του οικονομικού επιθεωρητή Κ. Σ. καταλογίσθηκαν σε βάρος του μεν πρώτου κατηγορουμένου μόνο τα με στοιχεία 8,11,12,13,14,15 και 16 χρηματικά ποσά και σε βάρος του Δ. Κ. μόνο τα με στοιχεία 8,13,16 χρηματικά ποσά.
Επίσης πρέπει να επισημανθεί ότι οι πιο πάνω πράξεις των κατηγορουμένων δεν μπορούν να αποδοθούν σε τυπικές παραλείψεις και παραδρομή, όπως αβάσιμα και χωρίς πειστικές εξηγήσεις ισχυρίσθηκαν οι κατηγορούμενοι τόσο κατά τη διάρκεια του διαχειριστικού ελέγχου όσο και κατά την κύρια ανάκριση, αφού η πραγματοποίησή τους προϋποθέτει αφενός ενέργειες λογιστικών διασταυρωτικών ελέγχων, αφετέρου εφέροντο να γίνονται εξοφλήσεις χρηματικών ενταλμάτων με πρόχειρες αποδείξεις χωρίς φορολογική και ασφαλιστική ενημερότητα των δικαιούχων, χωρίς απόδοση των προβλεπομένων κρατήσεων και με τη διατήρηση στην ταμιακή διαχείριση του Δήμου επί μακρό χρόνο οικονομικών εκκρεμοτήτων και τη μη νομότυπη ενημέρωση των βιβλίων του Δήμου. Οι κατηγορούμενοι προς επίτευξη του σκοπού τους χρησιμοποίησαν ιδιαίτερα τεχνάσματα, δηλαδή, συγκαλυπτικές ενέργειες και μεθόδους που αποσκοπούσαν στην ολική ή μερική άρση της δυνατότητας ελέγχου καθόσον αυτές είχαν αληθοφάνεια και ήσαν πρόσφορες για την παραπλάνηση τρίτων. Συγκεκριμένα διαπιστώθηκαν σαφώς: 1) ψευδείς εγγραφές από τις οποίες προέκυπτε ότι πληρώθηκαν χρηματικά εντάλματα με μετρητά από το Ταμείο του Δήμου καθώς και ότι είχαν εκταμιευθεί ποσά για ανύπαρκτες πληρωμές, 2) πλαστογραφίες υπογραφών τρίτων επί εξοφλητικών αποδείξεων ώστε να προκύπτουν πληρωμές καίτοι αυτές δεν είχαν πραγματοποιηθεί, 3) ψευδείς καταχωρήσεις στη στήλη πληρωμών του βιβλίου Ταμείου περί εξοφλήσεως οφειλών του Δήμου και εκταμιεύσεις των αντιστοίχων ποσών, ενώ στην πραγματικότητα δεν είχε καταβληθεί κανένα χρηματικό ποσό για τη συγκεκριμένη αιτία ή είχε καταβληθεί μέρος του οφειλομένου ποσού με αποτέλεσμα ο Δήμος να οφείλει το υπόλοιπο, 4) καταχωρήσεως πληρωμών στο ημερολόγιο του Ταμείου δύο φορές για την ίδια αιτία, 5) καταχωρήσεις ανυπάρκτων πληρωμών ή μη σύννομων πληρωμών για δήθεν εκτελεσθείσες εργασίες και 6) λογιστικές μεταφορές οφειλών από έτος σε έτος, ως εκκρεμουσών, με διάφορες ανυπόγραφες αιτήσεις που υπέβαλαν δήθεν δικαιούχοι μολονότι υπήρχαν καταχωρήσεις στη στήλη πληρωμών του βιβλίου του Ταμείου των σχετικών χρηματικών ενταλμάτων περί πληρωμής αυτών. Με τις προδιαληφθείσες παράνομες ταμειακές εγγραφές μειώθηκαν τα έσοδα του Δήμου, αφού διογκώθηκαν εικονικά πραγματοποιηθείσες πληρωμές ή προέκυπταν εκταμιεύσεις για μηδέποτε πραγματοποιηθείσες πληρωμές, με αποτέλεσμα να δημιουργείται ισόποσο χρηματικό έλλειμμα στην περιουσία του Δήμου. Μετά το 6171/11-12-2000 σημείωμα ελέγχου της οικονομικής διαχείρισης του Δήμου Αμαλιάδας που συνέταξε ο Οικονομικός Επιθεωρητής Κ. Σ. και την 459/25-1-2002 πρόσκληση αυτού για άμεση καταβολή σε οποιαδήποτε ΔΟΥ της χώρας του ποσού που διαπιστώθηκε ως έλλειμμα, δυνάμει της 614/1-2-2002 απόφασης καταλογισμού του ίδιου επιθεωρητή, καταλογίσθηκε το έλλειμμα σε βάρος της ιδιαίτερης περιουσίας των αναφερομένων σ'αυτή προσώπων, μεταξύ των οποίων και οι κατηγορούμενοι, αλληλεγγύως και μέχρι του ποσού που αναγράφεται έναντι καθενός, ως υπαιτίων του ελλείμματος και υπεύθυνων για την αποκατάσταση της ισοπόσου θετικής ζημίας του Δήμου Αμαλιάδος. Ειδικότερα α) στον πρώτο κατηγορούμενο καταλογίσθηκε το ποσόν των 233.017.928 δραχμών πλέον προσαυξήσεων από 192.420.589 δραχμές και συνολικά 425.438.517 δραχμές, β) στον Δ. Κ. καταλογίσθηκε το ποσό των 213.817.928 δραχμών πλέον προσαυξήσεων 148.128.589 δραχμές και συνολικά 391.946.517 δραχμές και γ) στον δεύτερο κατηγορούμενο καταλογίσθηκε το ποσό των 313.473.107 δραχμών πλέον προσαυξήσεων από 252.393.114 δραχμές και συνολικά 565.866.261 δραχμές.
Ο πρώτος κατηγορούμενος υπέβαλε έφεση κατά της 614/2014 καταλογιστικής απόφασης του Οικονομικού Επιθεωρητή, Με αυτήν του είχε καταλογισθεί το ποσό των 233.017.928 δραχμών που αντιστοιχεί σε έλλειμμα στο Δήμο Αμαλιάδας με προσαυξήσεις 192.420.589 δραχμές ήτοι 1.248.535 €. Με την υπ' αριθ. 1551/2008 απόφαση του Τμήματος IV του Ελεγκτικού Συνεδρίου απορρίφθηκε ως απαράδεκτη η έφεσή του κατά της 5110/2001 πορισματικής έκθεσης και έγινε εν μέρει δεκτή όσον αφορά την 614/2002 απόφαση του Οικονομικού Επιθεωρητή, περιοριζομένου του καταλογισμού στο ποσό των 1.241.476 €. Κατά αυτής ο πρώτος κατηγορούμενος άσκησε αναίρεση, με λόγους που απερρίφθησαν από την 2319/2012 απόφαση της Ολομέλειας του Ελεγκτικού Συνεδρίου, όμως η αίτηση αναίρεσης έγινε δεκτή υπό το πρίσμα των νεώτερων ευεργετικών διατάξεων των άρθρων 34 και 37 του Ν. 3838/2010 για τυχόν απαλλαγή του πρώτου κατηγορουμένου από το συνολικό ποσό του καταλογισμού ή τη μείωση του ποσού αυτού ως το 1/10 και την απαλλαγή του από τις προσαυξήσεις ή τους τόκους, αφού συνεκτιμήσει το βαθμό της υπαιτιότητάς του, την προσωπική και οικογενειακή του κατάσταση, την βαρύτητα της δημοσιονομικής παράβασης, τις συνθήκες τέλεσης και το επελθόν αποτέλεσμα. Η εφαρμογή της ανωτέρω ευεργετικής ρύθμισης όμως επιφυλλάσεται αποκλειστικά υπέρ των εξ ελαφράς αμελείας δρώντων στην οικονομική διαχείριση των ΟΤΑ οργάνων και όχι αυτών που προκάλεσαν το έλλειμμα εκ δόλου ή βαρείας αμέλειας. Για τον πρώτο κατηγορούμενο εκρίθη ότι προκάλεσε το έλλειμμα του Δήμου Αμαλιάδος εκ δόλου και ότι ο ίδιος παραδέχθηκε στην από 20-9-1999 κατάθεσή του ενώπιον του Οικονομικού Επιθεωρητή ότι είχε προφορικά δώσει στον Ν. Κ. (δεύτερο κατηγορούμενο) την εντολή πραγματοποίησης πληρωμών χωρίς νόμιμο τίτλο. Το Ελεγκτικό Συνέδριο αφαίρεσε από τον καταλογισμό το ποσό των 1.498.600 δραχμών του έτους 1998 καθώς την ευθύνη γι' αυτό φέρει μόνον ο Ν. Κ., και το ποσό των 7.967.360 δραχμών των εργολάβων Μ. Γ. και Σ. που και αυτό δεν αποδείχθηκε σύμπραξη του πρώτου κατηγορουμένου στην πράξη του Ν. Κ.. Ως εκ τούτου το Ελεγκτικό Συνέδριο διαμόρφωσε το ποσό που καταλόγισε στον πρώτο κατηγορούμενο Δ. Κ. σ' αυτό των 223.551.968 δραχμών ή 656.058,60 € (βλέπε και την υπ' αριθ. 3754/2013 απόφαση του Ελεγκτικού Συνεδρίου που δίκασε την από 23- 4-2002 έφεση του πρώτου κατηγορουμένου Δ. Κ. του Γ. κατά του Δήμου Αμαλιάδος ήδη Δήμου Ήλιδας) και κατά α) της 614/1-2-2002 καταλογιστικής απόφασης του Επιθεωρητή της Οικονομικής Επιθεώρησης Περιφέρειας Δυτικής Ελλάδος του Υπουργείου Οικονομικών, β) της 5110/18-12- 2001 πορισματικής έκθεσης του ιδίου ως άνω επιθεωρητή και γ) κάθε άλλης συναφούς διοικητικής πράξης και με την οποία απόφαση 3754/2013 του Ελεγκτικού Συνεδρίου απερρίφθη η ως άνω έφεση κατά το μέρος που αναπέμφθηκε στο Τμήμα προς νέα κρίση.
Επομένως ο πρώτος κατηγορούμενος χρησιμοποίησε ως όργανό του τον Ταμία Ν. Κ. (δεύτερο κατηγορούμενο) που δεν είχε γνώσεις σ' αυτό το πόστο της διαχείρισης του δημοσίου χρήματος και ως ηθικός αυτουργός του έδινε τις εντολές καταχρήσεως του Δημοσίου χρήματος. Εν όψει του ότι ιδιοποίηση του ξένου πράγματος αποτελεί κάθε ενέργεια ή παράλειψη του δράστη που εκδηλώνει την θέληση αυτού να εξουσιάζει και να διαθέτει το πράγμα σαν να ήταν κύριος αυτού, κατ'τον Α.Π., όπως τέτοια ενέργεια αποτελεί η ανάλωση του ή πώληση, η δωρεά και η εκποίηση ή αυθαίρετη ανάλωση. Άρα τα ποσά που λείπουν από το Ταμείο τα ιδιοποιήθηκε ο δεύτερος κατηγορούμενος κατ'εντολή του πρώτου κατηγορουμένου, όπως εξάλλου κατέθεσαν πολλοί μάρτυρες ότι ήξερε ο πρώτος κατηγορούμενος (Δήμαρχος) και αυτός έδινε εντολές και κανείς δεν γνωρίζει μέχρι και σήμερα τι τα έκαναν τα ποσά αυτά. Μάλιστα ο Λ. μας δίνει μια ιδέα όταν καταθέτει ότι σύνθημά του ήταν το 1998 στις εκλογές "να μπουν οι κλέφτες στη φυλακή" είχε πει στην προεκλογική του ομιλία ότι ήταν τζογαδόρος ο πρώτος κατηγορούμενος και κυκλοφορούσε, όπως μας Κατέθεσε, στην πιάτσα ότι "τάχε πάρει" και όλα τα αποδεικτικά στοιχεία βοηθούν από μόνα τους τι έγιναν τα χρήματα για τα οποία κατηγορούνται οι κατηγορούμενοι και συγκεκριμένα ο πρώτος κατηγορούμενος και πρέπει να κηρυχθεί ένοχος με το ελαφρυντικό του προτέρου εντίμου βίου (άρθρο 84 παρ. 2 α' ΠΚ) που του έχει χορηγηθεί με την πρωτοβάθμια απόφαση".
Με αυτά που δέχτηκε το δευτεροβάθμιο Δικαστήριο, δεν διέλαβε στην προσβαλλομένη απόφασή του την, απαιτούμενη από τις παραπάνω διατάξεις του Συντάγματος και του ΚΠΔ, ειδική και εμπεριστατωμένη αιτιολογία, αφού α) ενώ στο σκεπτικό αναφέρει ότι ο αναιρεσείων λειτούργησε στην υπό κρίση πράξη ως ηθικός αυτουργός χρησιμοποιώντας ως όργανο του τον ήδη αποβιώσαντα δεύτερο κατηγορούμενο Ν. Κ., ταμία του Δήμου Αμαλιάδας καθώς και ότι "τα ποσά που λείπουν από το Ταμείο τα ιδιοποιήθηκε ο δεύτερος κατηγορούμενος κατ'εντολή του πρώτου κατηγορουμένου", ήτοι του αναιρεσείοντα, στο διατακτικό αντιφατικά κηρύσσει αυτόν ένοχο του ότι με πρόθεση, από κοινού ενεργώντας με τον Ν. Κ., ιδιοποιήθηκε τα εν λόγω ποσά, με αποτέλεσμα να δημιουργείται έτσι ασάφεια ως προς το ποια μορφή συμμετοχικής δράσης δέχεται για τον αναιρεσείοντα, πέραν του ότι στο μεν σκεπτικό το υπεξαιρεθέν συνολικά από αυτόν ποσό ανέρχεται σε 223.197.871 δραχμές ενώ στο διατακτικό σε 161.881.961 δραχμές ορθά δε αθροιζόμενα σε 103.469.453 δραχμές. Περαιτέρω, το δευτεροβάθμιο ως άνω Δικαστήριο, για το σχηματισμό της περί ενοχής του αναιρεσείοντα κρίσης του, έλαβε υπόψη του και αξιοποίησε αποδεικτικά την από 20-9-1999 "κατάθεσή του ενώπιον του Οικονομικού Επιθεωρητή", η οποία λήφθηκε πριν αυτός αποκτήσει την ιδιότητα του κατηγορουμένου, όπως προκύπτει από την παραδεκτή επισκόπηση των εγγράφων της δικογραφίας. Η αποδεικτική όμως αξιοποίηση της καταθέσεως αυτής παραβιάζει την αρχή της μη αυτοενοχοποίησης, δεδομένου ότι, ως ήδη ειπώθηκε, λήφθηκε πριν αυτός αποκτήσει την ιδιότητα του κατηγορουμένου. Επομένως, με το να αξιοποιηθεί αυτή αποδεικτικά, προκλήθηκε απόλυτη ακυρότητα της διαδικασίας στο ακροατήριο. Επομένως, οι σχετικοί, από το άρθρο 510 παρ. 1 στοιχ. Α', σε συνδ. με το άρθρο 171 παρ. 1 περ. δ', Δ' και Ε' ΚΠΔ, λόγοι αναίρεσης, με τους οποίους, υπό την επίκληση των ανωτέρω πλημμελειών, πλήττεται η προσβαλλομένη απόφαση για απόλυτη ακυρότητα καθώς και έλλειψη αιτιολογίας και νόμιμης βάσης, είναι βάσιμοι και πρέπει να γίνουν δεκτοί. Μετά ταύτα, παρελκούσης της έρευνας των λοιπών λόγων αναίρεσης, πρέπει να αναιρεθεί η προσβαλλομένη απόφαση ως προς τις καταδικαστικές για τον αναιρεσείοντα διατάξεις της και ακολούθως να παραπεμφθεί η υπόθεση κατά το αναιρούμενο μέρος της για νέα συζήτηση στο ίδιο Δικαστήριο, συγκροτούμενο από άλλους δικαστές εκτός από εκείνους που δίκασαν προηγουμένως (αρθρ. 519 ΚΠΔ).
ΓΙΑ ΤΟΥΣ ΛΟΓΟΥΣ ΑΥΤΟΥΣ
Αναιρεί την υπ'αριθμ. 323-324-325, 366-367/2016 και 132-133/2017 απόφαση του Πενταμελούς Εφετείου Πατρών ως προς τις καταδικαστικές για τον αναιρεσείοντα Δ. Κ. διατάξεις της.
Παραπέμπει την υπόθεση κατά το αναιρούμενο μέρος της για νέα συζήτηση στο ίδιο Δικαστήριο, συγκροτούμενο από άλλους δικαστές εκτός από εκείνους που δίκασαν προηγουμένως.
Κρίθηκε και αποφασίσθηκε στην Αθήνα στις 20 Δεκεμβρίου 2017.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 22 Δεκεμβρίου 2017.
Η ΑΝΤΙΠΡΟΕΔΡΟΣ Ο ΓΡΑΜΜΑΤΕΑΣ

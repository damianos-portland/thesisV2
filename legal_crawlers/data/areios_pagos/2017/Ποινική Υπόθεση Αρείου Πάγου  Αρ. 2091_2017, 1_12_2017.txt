Ποινική Υπόθεση Αρείου Πάγου  Αρ. 2091/2017, 1/12/2017

ΑΡΙΘΜΟΣ 2091/2017
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ε' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Μαρία Χυτήρογλου, Αντιπρόεδρο του Αρείου Πάγου, Γεώργιο Παπαηλιάδη, Ναυσικά Φράγκου, Βασιλική Ηλιοπούλου-Εισηγήτρια και Βασιλική Μπαζάκη-Δρακούλη, Αρεοπαγίτες.
Συνήλθε σε δημόσια συνεδρίαση στο Κατάστημά του στις 22 Σεπτεμβρίου 2017, με την παρουσία του Αντεισαγγελέα του Αρείου Πάγου Χαράλαμπου Βουρλιώτη (γιατί κωλύεται η Εισαγγελέας του Αρείου Πάγου) και του Γραμματέως Γεράσιμου Βάλσαμου, για να δικάσει την αίτηση του αναιρεσείοντα - κατηγορουμένου Γ. Γ. του Ε., κατοίκου ..., ο οποίος εκπροσωπήθηκε από τον πληρεξούσιο δικηγόρο του Σάββα Παραστατίδη, περί αναιρέσεως της υπ' αριθ.289/2016 αποφάσεως του Τριμελούς Πλημμελειοδικείου Γυθείου.
Το Τριμελές Πλημμελειοδικείο Γυθείου, με την ως άνω απόφασή του διέταξε όσα λεπτομερώς αναφέρονται σ' αυτή, και ο αναιρεσείων - κατηγορούμενος ζητεί την αναίρεση αυτής, για τους λόγους που αναφέρονται στην από 4-11-2016 αίτηση-δήλωση αναιρέσεώς του και στους από 7-4-2017 προσθέτους λόγους αυτής, που καταχωρίστηκαν στο οικείο πινάκιο με τον αριθμό 1258/2016.
Αφού άκουσε
Τον πληρεξούσιο δικηγόρο του αναιρεσείοντα, που ζήτησε όσα αναφέρονται στα σχετικά πρακτικά και τον Αντεισαγγελέα του Αρείου Πάγου, που πρότεινε να αναιρεθεί η προσβαλλόμενη απόφαση και να παραπεμφθεί η υπόθεση για νέα συζήτηση στο ίδιο δευτεροβάθμιο Δικαστήριο, αποτελούμενο από άλλους, από αυτούς που δίκασαν, δικαστές,
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Η υπό κρίση, από 4-11-2016 αίτηση-δήλωση προς τον Εισαγγελέα του Αρείου Πάγου, για αναίρεση της υπ' αρ. 289/2016 απόφασης του Τριμελούς Πλημμελειοδικείου Γυθείου, με την οποία ο αναιρεσείων κηρύχθηκε ένοχος για τις αξιόποινες πράξεις της αλλοίωσης μορφής μνημείου και της υποβάθμισης του περιβάλλοντος και καταδικάσθηκε σε συνολική ποινή φυλάκισης έξι (6) μηνών, η εκτέλεση της οποίας ανεστάλη επί τριετία, ασκήθηκε νομότυπα και εμπρόθεσμα (άρθρα 473 παρ. 2, 3, 474 παρ. 1 και 2 ΚΠΔ). Είναι, συνεπώς, τυπικά δεκτή και πρέπει να ερευνηθεί περαιτέρω κατ' ουσίαν, συνεκδικαζόμενη λόγω συνάφειας με τους παραδεκτώς ασκηθέντες από 7-4-2017 πρόσθετους λόγους (509 παρ. 2 ΚΠΔ).
Ι. Η προστασία του πολιτιστικού περιβάλλοντος, η οποία, κατά το άρθρο 24 του Συντάγματος, αποτελεί υποχρέωση του Κράτους και δικαίωμα του καθενός, οργανώνεται και εξειδικεύεται με τις διατάξεις του ν. 3028/2002 (Προστασία Αρχαιοτήτων - Πολιτιστικής Κληρονομιάς), με τις οποίες ορίζονται, μεταξύ άλλων, οι προϋποθέσεις επέμβασης σε ακίνητο μνημείο και στο περιβάλλον του. Ειδικότερα, στο άρθρο 10 του νόμου αυτού (με τίτλο "Ενέργειες σε ακίνητα μνημεία και στο περιβάλλον τους") ορίζονται τα ακόλουθα: "1. Απαγορεύεται κάθε ενέργεια σε ακίνητο μνημείο, η οποία είναι δυνατόν να επιφέρει, με άμεσο ή έμμεσο τρόπο, καταστροφή, βλάβη, ρύπανση ή αλλοίωση της μορφής του... 3. ...η τοποθέτηση τηλεπικοινωνιακών ή άλλων εγκαταστάσεων, η επιχείρηση οποιουδήποτε τεχνικού ή άλλου έργου ή εργασίας, καθώς και η οικοδομική δραστηριότητα πλησίον αρχαίου επιτρέπεται μόνο μετά από έγκριση του Υπουργού Πολιτισμού, η οποία εκδίδεται ύστερα από γνώμη του Συμβουλίου. Η έγκριση χορηγείται εάν η απόσταση από ακίνητο μνημείο ή η σχέση με αυτό είναι τέτοια ώστε να μην κινδυνεύει να επέλθει άμεση ή έμμεση βλάβη αυτού λόγω του χαρακτήρα του έργου ή της επιχείρησης ή της εργασίας. Με απόφαση του Υπουργού Πολιτισμού και των κατά περίπτωση συναρμόδιων Υπουργών μπορεί να καθορίζονται κριτήρια, διαδικασίες ελέγχου και κάθε άλλη λεπτομέρεια για την εφαρμογή της παρούσας. 4. Για κάθε εργασία, επέμβαση ή αλλαγή χρήσης σε ακίνητα μνημεία, ακόμη και αν δεν επέρχεται κάποια από τις συνέπειες της παραγράφου 1 σε αυτά, απαιτείται έγκριση που χορηγείται με απόφαση του Υπουργού Πολιτισμού ύστερα από γνώμη του Συμβουλίου....". Από τις διατάξεις αυτές σαφώς προκύπτει ότι η παραπάνω ρύθμιση αφορά τόσο επεμβάσεις σε ακίνητο μνημείο όσο και επεμβάσεις πλησίον ακίνητου μνημείου, ενώ ως απόλυτα απαγορευμένες επεμβάσεις σε ακίνητο μνημείο νοούνται όσες είναι δυνατό να επιφέρουν με άμεσο ή έμμεσο τρόπο καταστροφή, βλάβη, ρύπανση ή αλλοίωση της μορφής του. Πάντως, για κάθε εργασία, επέμβαση ή αλλαγή χρήσης σε ακίνητο μνημείο, έστω και αν δεν επιφέρει δυσμενείς συνέπειες σ' αυτό, αλλά και για κάθε εργασία ή οικοδομική δραστηριότητα πλησίον ακίνητου μνημείου, απαιτείται προηγούμενη έγκριση του Υπουργού Πολιτισμού, ύστερα από γνώμη του Αρχαιολογικού Συμβουλίου (ΑΠ 1132/2016, ΑΠ 1287/2016, ΑΠ 354/2011).
Τέλος, κατά το άρθρο 66 παρ.1 εδ. α` του Ν. 3028/2002 (Προστασία Αρχαιοτήτων - Πολιτιστικής Κληρονομιάς), "όποιος χωρίς την αναγκαία από το νόμο άδεια ή καθ` υπέρβαση αυτής διενεργεί σε μνημείο, σε αρχαιολογικό χώρο, ή σε ιστορικό τόπο, πράξη από αυτές που αναφέρονται στις διατάξεις των άρθρων 10 παρ. 2-4, 13, 14 και 15 τιμωρείται με φυλάκιση μέχρι τριών (3) ετών".
ΙΙ. Κατά τη διάταξη του άρθρου 28 παρ. 1 περ. α. του ν. 1650/1986 "για την προστασία του περιβάλλοντος", που ως εκ του χρόνου τέλεσης της πράξης και ως ευνοϊκότερη για τον κατηγορούμενο εφαρμόζεται εν προκειμένω όπως ίσχυε πριν την αντικατάστασή της με την παράγραφο 1 του άρθρου 7 του ν. 4042/2012, "με φυλάκιση τριών μηνών έως δύο έτη και χρηματική ποινή τιμωρείται όποιος προκαλεί ρύπανση ή υποβαθμίζει το περιβάλλον με πράξη ή παράλειψη που αντιβαίνει στις διατάξεις του νόμου αυτού ή των κατ' εξουσιοδότηση του εκδιδόμενων διαταγμάτων και υπουργικών ή νομαρχιακών αποφάσεων" (ΑΠ 74/2016). Κατά το άρθρο 2 παρ.1, 2, 4 και 9 του ίδιου ν. 1650/86 "για την προστασία του περιβάλλοντος", κατά την έννοια του νόμου αυτού νοούνται: (1) ως "περιβάλλον" το σύνολο των φυσικών και ανθρωπογενών παραγόντων και στοιχείων που βρίσκονται σε αλληλεπίδραση και επηρεάζουν την οικολογική ισορροπία, την ποιότητα της ζωής, την υγεία των κατοίκων, την ιστορική και πολιτιστική παράδοση και τις αισθητικές αξίες,( 2) ως "ρύπανση" η παρουσία στο περιβάλλον ρύπων, δηλαδή κάθε είδους ουσιών, θορύβου, ακτινοβολίας ή άλλων μορφών ενεργείας σε ποσότητα, συγκέντρωση ή διάρκεια που μπορούν να προκαλέσουν αρνητικές επιπτώσεις στην υγεία, στους ζωντανούς οργανισμούς και στα οικοσυστήματα ή υλικές ζημίες και γενικά να καταστήσουν το περιβάλλον ακατάλληλο για τις επιθυμητές χρήσεις του, (4) ως "υποβάθμιση" η πρόκληση από ανθρώπινες δραστηριότητες ρύπανσης ή οποιασδήποτε άλλης μεταβολής στο περιβάλλον, η οποία είναι πιθανό να έχει αρνητικές επιπτώσεις στην οικολογική ισορροπία, στην ποιότητα ζωής και στην υγεία των κατοίκων, στην ιστορική και πολιτιστική κληρονομιά και στις αισθητικές αξίες και (9) ως "οικολογική ισορροπία" η σταθερή σχέση που διαμορφώνεται με την πάροδο του χρόνου ανάμεσα στους παράγοντες και τα στοιχεία ενός οικοσυστήματος. (ΑΠ 1159/2015,ΑΠ 429/2014,ΑΠ 1108/2914). Από το συνδυασμό των άνω διατάξεων των άρθρων 2 και 28 του Ν.1650/1986 προκύπτει ότι, για τη στοιχειοθέτηση του υπαλλακτικώς μεικτού εγκλήματος της ρύπανσης ή υποβάθμισης του περιβάλλοντος, πρέπει να διαπιστωθεί η ύπαρξη "ρύπανσης" ή "υποβάθμισης" του περιβάλλοντος, κατά την έννοια που προσδίδουν στους όρους αυτούς οι διατάξεις του άρθρου 2. Επιπλέον, η σχετική με τη ρύπανση ή υποβάθμιση του περιβάλλοντος γνωμάτευση διατυπούται από ειδικούς, οι οποίοι ορίζονται και γνωματεύουν με βάση τις κείμενες διατάξεις και δεν αφίεται στην αντίληψη του "μέσου κοινωνικού ανθρώπου"(ΑΠ 913/2016, ΑΠ 1287/2016).
ΙΙΙ. Η καταδικαστική απόφαση έχει την απαιτούμενη κατά τα άρθρα 93 παρ. 3 του Συντάγματος και 139 ΚΠΔ ειδική και εμπεριστατωμένη αιτιολογία, η έλλειψη της οποίας ιδρύει λόγο αναίρεσης κατά το άρθρο 510 παρ. 1 στοιχ. Δ ΚΠΔ, όταν εκτίθενται σ' αυτήν με σαφήνεια, πληρότητα και χωρίς αντιφάσεις ή λογικά κενά, τα προκύψαντα από την αποδεικτική διαδικασία πραγματικά περιστατικά, στα οποία στηρίχθηκε η κρίση του δικαστηρίου για τη συνδρομή των αντικειμενικών και υποκειμενικών στοιχείων του εγκλήματος, οι αποδείξεις που τα θεμελίωσαν και οι νομικοί συλλογισμοί υπαγωγής των αποδειχθέντων περιστατικών στην εφαρμοσθείσα ουσιαστική ποινική διάταξη. Για την ύπαρξη τέτοιας αιτιολογίας είναι παραδεκτή η αλληλοσυμπλήρωση του σκεπτικού με το διατακτικό της απόφασης, τα οποία αποτελούν ενιαίο σύνολο, δεν υπάρχει δε έλλειψη αιτιολογίας και στην περίπτωση που αυτή εξαντλείται σε επανάληψη του διατακτικού της απόφασης, το οποίο, όμως, εκτός από τα τυπικά στοιχεία του κατηγορητηρίου, περιέχει και πραγματικά περιστατικά τόσο αναλυτικά και με τόση πληρότητα ώστε να καθίσταται περιττή η διαφοροποίηση της διατύπωσης του σκεπτικού της (ΑΠ 8/2017, ΑΠ 226/16). Στην προκείμενη περίπτωση, το δικάσαν ως Εφετείο Τριμελές Πλημμελειοδικείο Γυθείου, με την προσβαλλόμενη υπ' αρ. 289/2016 απόφασή του, δέχθηκε, κατά την ανέλεγκτη περί τα πράγματα κρίση του, ότι, από τα αποδεικτικά μέσα που έλαβε υπόψη του και μνημονεύει κατ' είδος, αποδείχθηκαν τα ακόλουθα: «Στον οικισμό "..." της τοπικής Κοινότητας ... του Δήμου Ανατολικής Μάνης, σε αδιευκρίνιστη ημερομηνία, πάντως κατά τον Μάιο του έτους 2011, υπό την ιδιότητα του ως νομίμου εκπροσώπου της ανωνύμου εταιρείας κινητής τηλεφωνίας με την επωνυμία COSΜΟΤΕ-κινητές τηλεπικοινωνίες ΑΕ και μοναδικού αρμοδίου και εντεταλμένου της εταιρείας για θέματα εγκατάστασης και λειτουργίας των σταθμών βάσης αυτής: α) Προέβη σε ενέργειες στον περιβάλλοντα χώρο ακίνητων μνημείων, οι οποίες επέφεραν αλλοίωση της μορφής τους και του χαρακτήρα τους, χωρίς την αναγκαία κατά νόμο, έγκριση. Ειδικότερα, προέβη στις προαναφερθείσες, υπό στοιχεία Α και Β του κατηγορητηρίου κατασκευές στο περιβάλλον μνημείων και δη, σε απόσταση 55 μέτρων ΝΑ του ναού του ... ... ο οποίος είναι κηρυγμένος ως αρχαίο μνημείο με ζώνη προστασίας 20 μέτρων δυνάμει της Υπουργικής απόφασης ΥΠΠΕ/ΑΡΧ/Β1/φ30/9304/242/30-4-1980 (ΦΕΚ 477/ Β/9-5-1980) και σε άμεση οπτική επαφή με τον ναό του ..., ο οποίος είναι κηρυγμένο ως ιστορικό, διατηρητέο μνημείο δυνάμει της Υπουργικής απόφασης 15904/24-11-1962 (ΦΕΚ 473/Β/17-12-62.), αλλοιώνοντας αισθητικά τη μορφή των μνημείων αυτών, χωρίς να έχει προηγουμένως εφοδιασθεί με έγκριση του Υπουργού Πολιτισμού και β) Υποβάθμισε το περιβάλλον με πράξη που αντιβαίνει στις διατάξεις του Ν.1650/1986. Ειδικότερα, προέβη στις προαναφερθείσες κατασκευές, χωρίς προηγουμένως να έχει μεριμνήσει για τη σύνταξη και υποβολή προς την ΕΕΤΤ (Εθνική επιτροπή τηλεπικοινωνιών και ταχυδρομείων ) μελέτης περιβαλλοντικών επιπτώσεων, κατά τις επιταγές του α 31 παρ. 17 περ. Αδ τον Ν. 3431/ 2006». Ακολούθως το Δικαστήριο κήρυξε ένοχο τον κατηγορούμενο του ότι: « Στον οικισμό "..." της τοπικής Κοινότητας ... του Δήμου Ανατολικής Μάνης, σε αδιευκρίνιστη ημερομηνία, πάντως κατά τον Μάιο του 2011 υπό την ιδιότητά του ως νομίμου εκπροσώπου της ανωνύμου εταιρείας κινητής τηλεφωνίας με την επωνυμία COSΜΟΤΕ-κινητές τηλεπικοινωνίες ΑΕ και μοναδικού αρμοδίου και εντεταλμένου της εταιρείας για θέματα εγκατάστασης και λειτουργίας των σταθμών βάσης αυτής: α) Προέβη σε ενέργειες στον περιβάλλοντα χώρο ακίνητων μνημείων, οι οποίες επέφεραν αλλοίωση της μορφής τους και του χαρακτήρα τους, χωρίς την αναγκαία κατά νόμο, έγκριση. Ειδικότερα, προέβη στις προαναφερθείσες, υπό στοιχεία Α και Β του κατηγορητηρίου κατασκευές στο περιβάλλον μνημείων και δη, σε απόσταση 55 μέτρων ΝΑ του ναού του ... ...ς, ο οποίος είναι κηρυγμένος ως αρχείο μνημείο με ζώνη προστασίας 20 μέτρων δυνάμει της Yπουργικής απόφασης ΥΠΠΕ/ΑΡΧ/Β1/φ30/9304/242/30-4-1980 (ΦΕΚ 477/ Β/9-5-1980) και σε άμεση οπτική επαφή με τον ναό του ..., ο οποίος είναι κηρυγμένο ως ιστορικό, διατηρητέο μνημείο δυνάμει της Υπουργικής απόφασης 15904/24-11-1962 (ΦΕΚ 473/Β/17-12-62), αλλοιώνοντας αισθητικά τη μορφή των μνημείων αυτών, χωρίς να έχει προηγουμένως εφοδιασθεί με έγκριση του Υπουργού Πολιτισμού και β) Υποβάθμισε το περιβάλλον με πράξη που αντιβαίνει στις διατάξεις του Ν.1650/1986. Ειδικότερα, προέβη στις προαναφερθείσες κατασκευές, χωρίς προηγουμένως να έχει μεριμνήσει για τη σύνταξη και υποβολή προς την ΕΕΤΤ (Εθνική επιτροπή τηλεπικοινωνιών και ταχυδρομείων) μελέτης περιβαλλοντικών επιπτώσεων, κατά τις επιταγές του α 31 παρ. 17 περ. Αδ τον Ν. 3431/ 2006».
Με τις παραδοχές όμως αυτές, το Δικαστήριο δεν διέλαβε στην προσβαλλόμενη απόφασή του την απαιτούμενη από τις προαναφερθείσες διατάξεις του Συντάγματος και του ΚΠΔ ειδική και εμπεριστατωμένη αιτιολογία, ιδρυομένου του προβλεπόμενου από το άρθρο 510 παρ.1 Δ του ΚΠΔ λόγου αναίρεσης. Ειδικότερα, ούτε στο σκεπτικό ούτε στο διατακτικό της απόφασης, που ταυτίζονται, προσδιορίζεται ποιές είναι οι «προαναφερθείσες, υπό στοιχεία Α και Β του κατηγορητηρίου κατασκευές» που αλλοιώνουν αισθητικά τη μορφή των μνημείων και υποβαθμίζουν το περιβάλλον, δεδομένου μάλιστα ότι, γι' αυτές που συνιστούσαν πολεοδομικές παραβάσεις, ο κατ/νος-αναιρεσείων έχει αθωωθεί ήδη από τον πρώτο βαθμό και δεν αποτέλεσε η σχετική πράξη αντικείμενο της δίκης στο δεύτερο βαθμό. Η αναφορά των κατασκευών αυτών είναι απαραίτητο στοιχείο, ώστε να είναι δυνατόν να κριθεί, αφενός εάν αυτές περιλαμβάνονται στις οριζόμενες στο προαναφερθέν άρθρο 10 παρ.1,3,4 του ν. 3028/2002 (Προστασία Αρχαιοτήτων - Πολιτιστικής Κληρονομιάς) και επιφέρουν αλλοίωση της μορφής των αναφερόμενων μνημείων (α' πράξη) αφετέρου εάν συνιστούν υποβάθμιση του περιβάλλοντος, κατά το ν. 1650/1986 (β' πράξη). Κατόπιν τούτων, κατά παραδοχή ως βάσιμου του από το άρθρο 510 παρ. 1 στοιχείο Δ' ΚΠΔ ως άνω λόγου της υπό κρίση αίτησης και αφού παρέλκει η έρευνα των λοιπών λόγων, πρέπει να αναιρεθεί η προσβαλλόμενη απόφαση και παραπεμφθεί η υπόθεση για νέα συζήτηση στο ίδιο Δικαστήριο, συντιθέμενο από άλλους δικαστές, εκτός από εκείνους, οι οποίοι είχαν δικάσει προηγουμένως (519 ΚΠΔ).
ΓΙΑ ΤΟΥΣ ΛΟΓΟΥΣ ΑΥΤΟΥΣ
Αναιρεί την υπ' αρ. 289/2016 απόφαση του Τριμελούς Πλημμελειοδικείου Γυθείου.
Παραπέμπει την υπόθεση για νέα συζήτηση ενώπιον του ιδίου Δικαστηρίου, το οποίο θα συγκροτηθεί από άλλους δικαστές, εκτός από εκείνους που δίκασαν προηγουμένως.
Κρίθηκε και αποφασίσθηκε στην Αθήνα την 1η Δεκεμβρίου 2017.
Δημοσιεύθηκε στην Αθήνα, σε δημόσια συνεδρίαση στο ακροατήριό του, στις 18 Δεκεμβρίου 2017.
Η ΑΝΤΙΠΡΟΕΔΡΟΣ      Ο ΓΡΑΜΜΑΤΕΑΣ

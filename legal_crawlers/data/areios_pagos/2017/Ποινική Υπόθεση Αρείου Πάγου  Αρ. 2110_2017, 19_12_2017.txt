Ποινική Υπόθεση Αρείου Πάγου  Αρ. 2110/2017, 19/12/2017

Αριθμός 2110/2017
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ζ' ΠΟΙΝΙΚΟ ΤΜΗΜΑ-(ΣΕ ΣΥΜΒΟΥΛΙΟ)
Συγκροτήθηκε από τους Δικαστές: Αγγελική Αλειφεροπούλου, Αντιπρόεδρο του Αρείου Πάγου, Δημήτριο Γεώργα, Δημήτριο Τζιούβα, Μαρία Γκανιάτσου και Μαρία Παπασωτηρίου - Εισηγήτρια, Αρεοπαγίτες.
Συνήλθε ως Συμβούλιο στο Κατάστημά του στις 13 και 20 Δεκεμβρίου 2017, με την παρουσία του Αντεισαγγελέως του Αρείου Πάγου Ιωάννη Αγγελή, (κωλυομένης της Εισαγγελέως) και της Γραμματέως Αικατερίνης Αναγνωστοπούλου, για να δικάσει την έφεση του εκκαλούντος-εκζητουμένου H. (ον.) T. (επ.) του M. και S., γεν. στις 30.4.1980 στη .της Τουρκίας και ήδη κρατουμένου στις Φυλακές Κορυδαλλού, ο οποίος παραστάθηκε αυτοπροσώπως, χωρίς πληρεξούσιο δικηγόρο, κατά της υπ' αριθμ. 15/7.11.2017 απόφασης του Συμβουλίου Εφετών Πατρών.
Το Συμβούλιο Εφετών Πατρών με την ως άνω απόφασή του γνωμοδότησε υπέρ της εκδόσεως του ανωτέρω στις Δικαστικές Αρχές της Τουρκίας.
Κατά της αποφάσεως αυτής ο εκζητούμενος και τώρα εκκαλών, άσκησε την με αριθμό 3 και ημερομηνία 7 Νοεμβρίου 2017 έφεση, για τους λόγους που αναφέρονται σ' αυτήν, η οποία συντάχθηκε ενώπιον του Γραμματέως του Τμήματος Βουλευμάτων του Εφετείου Πατρών Δημήτριο Παπαπάνου, και καταχωρίστηκε στο οικείο πινάκιο με τον αριθμό 1567/2017.
Προκειμένης συζητήσεως
Αφού άκουσε τον εκζητούμενο, που με προφορική ανάπτυξη ζήτησε όσα αναφέρονται στα σχετικά πρακτικά και τον Αντεισαγγελέα ο οποίος πρότεινε να γίνει τυπικά δεκτή και να απορριφθεί κατ' ουσίαν η με αριθμό 3/7.11.2017 έφεση του εκζητουμένου κατά της με αριθμό 15/7.11.2017 απόφασης του Συμβουλίου Εφετών Πατρών.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Επειδή, κατά το άρθρο 451 παρ. 1 ,2 του ΚΠΔ, που έχει εφαρμογή κατά το άρθρο 22 της από 13-12- 1957 Ευρωπαϊκής Συμβάσεως περί Εκδόσεως Εγκληματιών, που υπεγράφη στο Παρίσι, κυρώθηκε από την Ελλάδα με το ν. 4165/1961 και από την Τουρκία και εφαρμόζεται στον προκειμένη περίπτωση, κατά της οριστικής αποφάσεως του συμβουλίου εφετών, επί αιτήσεως εκδόσεως αλλοδαπού υπηκόου, επιτρέπεται στον εκζητούμενο και τον Εισαγγελέα να ασκήσουν έφεση ενώπιον του ποινικού τμήματος του Αρείου Πάγου μέσα σε προθεσμία εικοσιτεσσάρων ωρών από την δημοσίευση της αποφάσεως. Ο εκζητούμενος κλητεύεται αυτοπροσώπως ή μέσω του αντικλήτου του εικοσιτέσσερις ώρες πριν τη συζήτηση με μέριμνα του Εισαγγελέα του Αρείου Πάγου. Για την έφεση συντάσσεται έκθεση από τον γραμματέα εφετών, αποφαίνεται δε ο Άρειος Πάγος, όπως ορίζει η παρ. 2 του ιδίου άρθρου, μέσα σε οκτώ ημέρες. Εξ άλλου, από το συνδυασμό των διατάξεων των άρθρων 462 επ., 474 παρ. 2 και 502 παρ. 2 ΚΠοινΔ, τα οποία εφαρμόζονται αναλόγως και επί του ενδίκου μέσου της εφέσεως, που προβλέπεται από τη διάταξη του άρθρου 451 παρ. 1 του ΚΠοινΔ, κατά της αποφάσεως του συμβουλίου Εφετών για την έκδοση ή για την εκτέλεση του εντάλματος συλλήψεως, προκύπτει: 1) ότι το μεταβιβαστικό αποτέλεσμα της εφέσεως προσδιορίζεται από την έκταση και το περιεχόμενο των προβαλλομένων λόγων, στην έρευνα των οποίων περιορίζεται το δευτεροβάθμιο δικαστήριο που έχει εξουσία να κρίνει μόνο για εκείνα τα μέρη της προσβαλλομένης αποφάσεως στα οποία αναφέρονται οι λόγοι της εφέσεως που προτείνει ο εκκαλών και 2) ότι στην έκθεση εφέσεως, με την οποία επιδιώκεται ο έλεγχος και η διόρθωση των σφαλμάτων της προσβαλλομένης αποφάσεως πρέπει να διατυπώνονται οι λόγοι, για τους οποίους ασκείται και να προτείνονται κατά τρόπο σαφή και ορισμένο, ώστε να είναι δεκτικοί δικαστικής εκτιμήσεως. Αν δεν τηρηθεί ο ως άνω τύπος της ασκήσεως της ή δεν περιέχεται στην οικεία έκθεση ένας τουλάχιστον ορισμένος και σαφής λόγος, η έφεση αυτή (από το ως άνω άρθρο 451 παρ. 1 του ΚΠοινΔ), κατά την διάταξη του άρθρου 476 παρ. 1 του ΚΠΔ, απορρίπτεται ως απαράδεκτη, λόγω μη τηρήσεως των διατυπώσεων που ορίζονται από το νόμο για την άσκηση της.
Στην προκειμένη περίπτωση, με την κρινομένη υπ' αριθμ. 3 /7-11-2017 έφεση του εκζητουμένου Τούρκου υπηκόου (ον. ) Η. (επ.) Τ. του Μ., που γεννήθηκε στην πόλη M. Τουρκίας στις 30.4.1980, κρατούμενου στο Κ .Κράτησης Πατρών δυνάμει των υπ' αριθμούς 49/15.12.2015 και 38/16.5.2017 αποφάσεων του Τριμελούς Εφετείου Κακουργημάτων Β. Αιγαίου, καθώς και με την υπ' αριθμό 10/23.10. 2017 εντολή προσωρινής σύλληψης του Εισαγγελέα Εφετών Πατρών και το υπ' αριθμό 13/26.10.2017 ένταλμα προσωρινής σύλληψης και κράτησης της Προέδρου Εφετών Πατρών, καθότι αυτός διώκεται με το υπ' αριθμό 2013/14173-16831 από 20-11-2013 κατηγορητήριο της Γενικής Εισαγγελίας της Μερσίνας(Mersin) Τουρκίας, προκειμένου να δικαστεί για εξαπάτηση, με την χρήση συστημάτων πληροφορικής, τραπεζικών ή πιστωτικών ιδρυμάτων, που διαπράχθηκε την 5-4-2013 στην .Τουρκίας [κατ' άρθρα 158/1 στ. τελ,43/1, 168/1,53 του Τουρκικού Ποινικού Κώδικα σε συνδ. με άρθρο 386 Α' σε συνδ. με 386 παρ.1 εδ. β του Ελληνικού Π.Κ.], προσβάλλεται η υπ' αριθμό 15/7-11-2017 απόφαση του Συμβουλίου Εφετών Πατρών, με την οποία αυτό γνωμοδότησε υπέρ της εκδόσεως του εκκαλούντος στις Τουρκικές Δικαστικές Αρχές. Στην έφεση, όμως, αυτή, η οποία ασκήθηκε με σχετική δήλωση και σύνταξη εκθέσεως ενώπιον του γραμματέα του Εφετείου Πατρών, δεν αναφέρονται καθόλου λόγοι εφέσεως, παρά μόνον γίνεται απλώς αναφορά, ότι ο εκκαλών ζήτησε τη σύνταξη της εκθέσεως αυτής "δηλώνοντας ότι εκκαλεί ενώπιον του Β' τμήματος του Αρείου Πάγου την με αριθμό 15/2017 απόφαση Συμβουλίου Εφετών Πατρών με την οποία το Συμβούλιο γνωμοδότησε υπέρ της έκδοσης του στις Αρχές της Τουρκίας, καθότι ο ανωτέρω εκζητούμενος διώκεται με το, και ότι ζητεί την παραδοχή της εφέσεως αυτής, την εξαφάνιση της εκκαλουμένης αποφάσεως και την μη έκδοση του στις Αρχές της Τουρκίας". Επομένως, με το περιεχόμενο αυτό, η κρινόμενη έφεση, είναι απαράδεκτη, ως αόριστη, αφού δεν αναφέρεται σ' αυτήν κανένα συγκεκριμένο σφάλμα ή πλημμέλεια της προσβαλλομένης αποφάσεως, αναφορικά με την συνδρομή των προϋποθέσεων εκδόσεως του εκκαλούντος, ούτε διατυπώνονται αιτιάσεις για εσφαλμένη ερμηνεία ή εφαρμογή συγκεκριμένων διατάξεων νόμου που εμποδίζουν την περί ης ο λόγος έκδοση και ως τέτοια, κατά τα προεκτεθέντα, πρέπει να απορριφθεί, επιβληθούν δε, κατά το άρθρο 583 παρ.1 ΚΠΔ, στον εκκαλούντα τα δικαστικά έξοδα.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Απορρίπτει την υπ' αριθμ. 3/7.11.2017 έφεση του εκζητουμένου Τούρκου υπηκόου (ον.) H. (επ.) T. του M. και S., που γεννήθηκε στην πόλη .Τουρκίας στις 30.4.1980, κρατούμενου στο Κ. Κράτησης Πατρών, κατά της υπ' αριθμ. 15/2017 αποφάσεως του Συμβουλίου Εφετών Πατρών. Και
Επιβάλλει τα εκ διακοσίων πενήντα (250) ευρώ έξοδα σε βάρος του εκκαλούντος.
Κρίθηκε και αποφασίσθηκε στην Αθήνα στις 19 Δεκεμβρίου 2017.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 20 Δεκεμβρίου 2017.
Η ΑΝΤΙΠΡΟΕΔΡΟΣ Η ΓΡΑΜΜΑΤΕΑΣ

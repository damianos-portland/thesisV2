Ποινική Υπόθεση Αρείου Πάγου  Αρ. 2080/2017, 12/12/2017

Αριθμός 2080/2017
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ζ' ΠΟΙΝΙΚΟ ΤΜΗΜΑ-(ΩΣ ΣΥΜΒΟΥΛΙΟ)
Συγκροτήθηκε από τους Δικαστές: Αγγελική Αλειφεροπούλου, Αντιπρόεδρο του Αρείου Πάγου, Δημήτριο Γεώργα, Δημήτριο Τζιούβα - Εισηγητή, Μαρία Γκανιάτσου και Μαρία Παπασωτηρίου, Αρεοπαγίτες.
Συνήλθε ως συμβούλιο στο Κατάστημά του στις 6 και 13 Δεκεμβρίου 2017, με την παρουσία της Αντεισαγγελέως του Αρείου Πάγου Ελένης Μετσοβίτου - Φλουρή (γιατί κωλύεται η Εισαγγελέας) και της Γραμματέως Αικατερίνης Αναγνωστοπούλου, για να δικάσει την έφεση του εκκαλούντος - εκζητουμένου A. V. του V. και V., γεν.16-8-1979 στο ... υπηκόου, κατοίκου ... και ήδη κρατουμένου στις Φυλακές Κορυδαλλού, ο οποίος παραστάθηκε στο ακροατήριο με τους πληρεξούσιους δικηγόρους του Αλέξανδρο Λυκουρέζο, Νικόλαο Πατεράκη και Ηλία Σπυρλιάδη, κατά της υπ' αριθμ. 690/4-10-2017 απόφασης του Συμβουλίου Εφετών Θεσσαλονίκης.
Το Συμβούλιο Εφετών Θεσσαλονίκης με την ως άνω απόφασή του γνωμοδότησε υπέρ της εκδόσεως του ανωτέρω στις Δικαστικές Αρχές των Η.Π.Α.
Κατά της αποφάσεως αυτής ο εκζητούμενος και τώρα εκκαλών, άσκησε την με αριθμό και ημερομηνία ... Οκτωβρίου 2017 έφεση, για τους λόγους που αναφέρονται σ' αυτήν, η οποία συντάχθηκε ενώπιον του Γραμματέως του Τμήματος Βουλευμάτων του Εφετείου Θεσσαλονίκης Μ. Θ. και καταχωρίστηκε στο οικείο πινάκιο με τον αριθμό .../17. Προκειμένης συζητήσεως
Αφού άκουσε
τον εκζητούμενο και τους πληρεξούσιους δικηγόρους του, που με προφορική ανάπτυξη ζήτησαν όσα αναφέρονται στα σχετικά πρακτικά και την Αντεισαγγελέα η οποία πρότεινε να γίνει τυπικά δεκτή και να απορριφθεί κατ' ουσίαν η με αριθμό ...-10-2017 έφεση του εκζητουμένου κατά της με αριθμό 690/4-10-2017 απόφασης του Συμβουλίου Εφετών Θεσσαλονίκης.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Σύμφωνα με το άρθρο 451 παρ. 1 του Κ.Ποιν.Δ, κατά της οριστικής αποφάσεως του Συμβουλίου Εφετών, με την οποία τούτο γνωμοδοτεί επί της αιτήσεως εκδόσεως, επιτρέπεται στον εκζητούμενο και τον Εισαγγελέα, να ασκήσουν έφεση ενώπιον του ποινικού τμήματος του Αρείου Πάγου, μέσα σε είκοσι τέσσερις ώρες από τη δημοσίευση της αποφάσεως. Για την έφεση συντάσσεται έκθεση από τον γραμματέα εφετών, στην οποία πρέπει να διατυπώνονται και οι λόγοι για τους οποίους ασκείται. Επομένως, η υπό κρίση με αριθμό ...-10-2017, ασκηθείσα νομοτύπως και εμπροθέσμως, ενώπιον του αρμοδίου γραμματέως του Εφετείου Θεσσαλονίκης, έφεση κατά της υπ' αριθμό 690/4-10-2017 αποφάσεως του Συμβουλίου Εφετών Θεσσαλονίκης, με την οποία τούτο γνωμοδότησε υπέρ της εκδόσεως στις δικαστικές αρχές των Ηνωμένων Πολιτειών της Αμερικής του εκζητούμενου V. (επων.) A. (ον.) του V. και V., που γεννήθηκε στο .... στις 16-8-1979, πρέπει να γίνει τυπικά δεκτή και να εξετασθεί στην ουσία. Κατά τη διάταξη του άρθρου 436 του Κ.Ποιν.Δ., αν δεν υπάρχει διεθνής σύμβαση, οι όροι και η διαδικασία εκδόσεως αλλοδαπών εγκληματιών ρυθμίζονται από τις διατάξεις των άρθρων 437 επ. του ιδίου Κώδικα, τα οποία εφαρμόζονται και όταν υπάρχει σύμβαση, όπου δεν αντιτίθενται σ' αυτή, καθώς και σε όσα σημεία δεν προβλέπει η σύμβαση. Εξάλλου, οι λόγοι της υπό κρίση εφέσεως πλήττουν τη διάταξη της εκκαλούμενης αποφάσεως που αποφαίνεται υπέρ της εκδόσεως του εκζητουμένου-εκκαλούντος και συνεπώς η υπόθεση μεταβιβάζεται κατά το μέρος αυτό στο Δικαστήριο του Αρείου Πάγου, ως εκ της εκτάσεως του μεταβιβαστικού αποτελέσματος της εφέσεως (άρθρο 502 παρ. 2 Κ.Ποιν.Δ.). Στην προκείμενη περίπτωση, που εισάγεται προς κρίση αίτημα των Η.Π.Α. για έκδοση του ως άνω αλλοδαπού, Ρώσου υπηκόου ο οποίος συνελήφθη στις 25-7-2017 στη Θεσσαλονίκη και έκτοτε κρατείται στην Ελλάδα, εφαρμογή έχει η από 6-5-1931 διμερής συνθήκη μεταξύ Ελλάδος και Η.Π.Α. "περί αμοιβαίας εκδόσεως εγκληματιών", κυρωθείσα δια του Ν. 5554/1932, που εξακολουθεί να ισχύει, εφόσον δεν καταγγέλθηκε από τα συμβαλλόμενα μέρη μετά την πάροδο πενταετίας και το σχετικό Ερμηνευτικό Πρωτόκολλο αυτής, που υπογράφηκε στις 2-9-1937 και κυρώθηκε με τον Α.Ν. 1115/1938, καθώς και το Πρωτόκολλο που υπογράφηκε στις 18-1-2006 στην Ουάσιγκτον μεταξύ της Ελληνικής Δημοκρατίας και των Η.Π.Α., σε εκτέλεση της Συμφωνίας Έκδοσης μεταξύ Ευρωπαϊκής Ένωσης (Ε.Ε.) και Η.Π.Α. που υπογράφηκε στις 25-6-2003, το οποίο Πρωτόκολλο κυρώθηκε με το Ν. 3770/2009 και ισχύει από 1-2-2010 (βλ. άρθρο 22 (1) της Συμφωνίας Έκδοσης μεταξύ Ε.Ε. και Η.Π.Α. και το άρθρο τρίτο του Ν. 3770/2009). Κατά το άρθρο 11 της ανωτέρω διμερούς Συνθήκης "περί αμοιβαίας εκδόσεως εγκληματιών" (Ν.5554/1932), πολλές από τις ρυθμίσεις της οποίας (πλην των άρθρων II, VII, XI παρ. 2, που καταργήθηκαν ρητώς με το από 18-1-2006 Πρωτόκολλο) εξακολουθούν και ισχύουν συμπληρωμένες, αν ο εκζητούμενος είναι απλώς κατηγορούμενος για ορισμένο έγκλημα και όχι κατάδικος, η αίτηση εκδόσεως πρέπει να συνοδεύεται από κεκυρωμένο αντίγραφο του εντάλματος συλλήψεως αυτού και των καταθέσεων βάσει των οποίων εκδόθηκε το ένταλμα, μαζί με κάθε άλλη μαρτυρία ή απόδειξη που κρίνεται χρήσιμη για την περίπτωση. Κατά την έννοια της διατάξεως αυτής, το παραδεκτό της αιτήσεως εκδόσεως δεν επηρεάζεται από την υποβολή ή μη μαζί με την αίτηση και του εντάλματος συλλήψεως του υπό έκδοση προσώπου και των τυχόν μαρτυρικών καταθέσεων ή άλλων αποδείξεων, βάσει των οποίων το ένταλμα αυτό εκδόθηκε και οι οποίες είναι προγενέστερες της εκδόσεώς του και το στηρίζουν. Η μη προσκομιδή στο δικαστήριο των στοιχείων αυτών, δηλαδή κάθε μαρτυρίας ή αποδείξεως που κρίνεται χρήσιμη, ανάγεται όχι στο παραδεκτό αλλά στην ουσιαστική βασιμότητα της αιτήσεως εκδόσεως και παρέχει στο Συμβούλιο τη δυνατότητα γνωμοδοτήσεως κατά της εκδόσεως για τυχόν ανεπάρκεια των αποδείξεων παραπομπής του εκζητούμενου σε δίκη, σύμφωνα με το άρθρο 1 της ως άνω Συνθήκης. Όμως, το δικαστήριο που εξετάζει την αίτηση εκδόσεως, θα κρίνει μόνον επί του ζητήματος της επάρκειας των αποδείξεων κατηγορίας που υποβλήθηκαν από την εκζητούσα αρχή των Η.Π.Α. για να δικαιολογήσουν τη σύλληψη και παραπομπή σε δίκη του κατηγορούμενου, δηλαδή θα κρίνει, κατά πόσον οι υποβληθείσες αποδείξεις παρέχουν πιθανότητα ενοχής του κατηγορούμενου (εκζητούμενου) για τα εγκλήματα για τα οποία ζητείται η έκδοσή του, ενόψει του ότι στο ανωτέρω από 2-9-1937 Ερμηνευτικό Πρωτόκολλο ορίζεται ότι οι διατάξεις της Συνθήκης δεν έχουν την έννοια ότι το δικαστήριο μπορεί να λύσει το ζήτημα της ενοχής ή της αθωότητας του εκζητούμενου. Εξάλλου, από τη διάταξη του άρθρου 1 του ως άνω από 18-1-2006 Πρωτοκόλλου προκύπτει ότι χωρεί έκδοση για εγκλήματα, τα οποία τιμωρούνται από αμφότερα τα συμβαλλόμενα κράτη με στερητική της ελευθερίας ποινή ανώτατης διάρκειας ανώτερης του ενός έτους ή με αυστηρότερη ποινή, είτε για απόπειρα ή συμμετοχή ή "συνωμοσία" σε τέτοιο έγκλημα, είτε όταν το εκζητούμενο πρόσωπο έχει ήδη καταδικαστεί για την τέλεση τέτοιου εγκλήματος με στερητική της ελευθερίας ποινή τουλάχιστον τεσσάρων μηνών. Όταν εγκρίνεται η έκδοση για έγκλημα ή αδίκημα για το οποίο χωρεί έκδοση, η έκδοση ισχύει και για οποιοδήποτε άλλο έγκλημα ή αδίκημα που προσδιορίζεται στη σχετική αίτηση, εφόσον το τελευταίο αυτό έγκλημα ή αδίκημα τιμωρείται με στερητική της ελευθερίας ποινή ενός έτους ή λιγότερο, εφόσον πληρούνται όλες οι άλλες απαιτήσεις οι σχετικές με την έκδοση. Μάλιστα, ένα έγκλημα ή αδίκημα θεωρείται ως έγκλημα ή αδίκημα για το οποίο χωρεί έκδοση ανεξαρτήτως του αν το δίκαιο, τόσο του αιτούντος κράτους, όσο και αυτού προς το οποίο απευθύνεται η αίτηση, κατατάσσουν το έγκλημα ή αδίκημα στην ίδια κατηγορία εγκλημάτων ή περιγράφουν το έγκλημα ή αδίκημα με την ίδια ορολογία (άρθρο 1 παρ. 3 εδ. α' του από 18-1-2006 Πρωτοκόλλου).
Στην προκείμενη περίπτωση, από τις καταθέσεις των μαρτύρων που εξετάστηκαν στο ακροατήριο κατά τη συζήτηση της υποθέσεως, από όλα τα έγγραφα της δικογραφίας, σε συνδυασμό και με όσα εξέθεσε ο εκζητούμενος ενώπιον του Συμβουλίου τούτου προφορικά στο ακροατήριο, αλλά και διά των εγγράφων υπομνημάτων του, προκύπτουν τα ακόλουθα: Με την ...2017 από 25/08/2017 ρηματική διακοίνωση της Πρεσβείας των Ηνωμένων Πολιτειών της Αμερικής (Η.Π.Α.) στην Αθήνα και με τα συνημμένα δικαιολογητικά στην αγγλική και ελληνική γλώσσα, ζητείται από τις αρχές των Η.Π.Α. η έκδοση του υπηκόου Ρωσίας V. (επ.) A. (όν.) του V. και V., που γεννήθηκε στις 16-08-1979 στην Ε.Σ.Σ.Δ. (κατά δήλωσή του στην πόλη ...), κατοίκου ..., ο οποίος διώκεται με το από 17-01-2017 Ένταλμα Σύλληψης του Περιφερειακού Δικαστηρίου των Ηνωμένων Πολιτειών της Αμερικής της Βόρειας Περιφέρειας της Καλιφόρνια, που εκδόθηκε δυνάμει του υπ' αριθ. ... κατηγορητηρίου του ιδίου Δικαστηρίου, προκειμένου να δικαστεί για τα εγκλήματα α) λειτουργίας μη αδειοδοτημένης επιχείρησης υπηρεσιών χρηματικών συναλλαγών, κατά παράβαση του τίτλου 18, εδάφια 1960 και 2 του Π.Κ. των Η.Π.Α., που τιμωρείται με πρόστιμο ή και ποινή φυλάκισης έως πέντε (5) ετών, β) συνωμοσίας για διάπραξη ξεπλύματος χρήματος, κατά παράβαση του τίτλου 18, εδάφιο 1956
(h) του Π.Κ. των Η.Π.Α., που τιμωρείται με ποινή φυλάκισης μέχρι είκοσι (20) ετών ή και πρόστιμο μέχρι 500.000 δολαρίων ή διπλάσιο της αξίας των περιουσιακών στοιχείων της συναλλαγής, γ) ξεπλύματος χρήματος, κατά παράβαση του τίτλου 18, εδάφια 1956(a)(1)(Α)(ί), (a) (1) (Β) (ί) και 2 του Π.Κ. των Η.Π.Α., που τιμωρείται με ποινή φυλάκισης μέχρι είκοσι (20) ετών ή και πρόστιμο μέχρι 500.000 δολαρίων ή διπλάσιο της αξίας των περιουσιακών στοιχείων της συναλλαγής και δ) διεξαγωγής παράνομων χρηματικών συναλλαγών, κατά παράβαση του τίτλου 18, εδάφια 1957 και 2 του Π.Κ. των Η.Π.Α., που τιμωρείται με ποινή φυλάκισης μέχρι δέκα (10) ετών ή και πρόστιμο μέχρι 500.000 δολαρίων ή διπλάσιο της αξίας των περιουσιακών στοιχείων της συναλλαγής. Από τα προαναφερόμενα εγκλήματα που αποδίδονται στον εκζητούμενο, η πρώτη πράξη για την οποία κατηγορείται και δη η λειτουργία μη αδειοδοτημένης επιχείρησης υπηρεσιών χρηματικών συναλλαγών, κατά παράβαση του τίτλου 18, εδάφια I960 και 2 του Π.Κ. των Η.Π.Α., όπως δέχθηκε η προσβαλλόμενη απόφαση του Εφετείου Θεσσαλονίκης, η οποία δεν εκκαλείται ως προς την κρίση της αυτή, δεν συνιστά και κατά το ισχύον Ελληνικό δίκαιο ποινικό αδίκημα και ως εκ τούτου ως προς αυτή δεν συντρέχει η προϋπόθεση του διττού αξιοποίνου και οι προϋποθέσεις της έκδοσης. Όμως, οι λοιπές αποδιδόμενες στον εκζητούμενο πράξεις, ανεξάρτητα από την κατηγορία εγκλημάτων στην οποία κατατάσσονται, τον τρόπο περιγραφής τους και την χρησιμοποιούμενη γι' αυτές ορολογία στο ποινικό δίκαιο των Η.Π.Α., είναι αξιόποινες και κατά την ελληνική νομοθεσία και στοιχειοθετούν κατ' αντιστοιχία τη νομοτυπική μορφή του εγκλήματος της νομιμοποίησης εσόδων από τις εγκληματικές δραστηριότητες της διακίνησης ναρκωτικών ουσιών (άρθρο 20 Ν. 3459/2006, όπως αντικαταστάθηκε με το άρθρο 20 Ν. 4139/2013), της διακεκριμένης απάτης με υπολογιστή (άρθρο 386Α, σε συνδυασμό με άρθρο 386 παρ. 2 Π.Κ.), της εκβίασης (άρθρο 385 περ. 1 εδ. β' Π.Κ.) και διακεκριμένης κλοπής (άρθρο 374 περ. ε' Π.Κ.), που τελέσθηκε εν γνώσει του δράστη με α) τη μετατροπή και μεταβίβαση περιουσίας προερχόμενης από τις ανωτέρω εγκληματικές δραστηριότητες με σκοπό την απόκρυψη και συγκάλυψη της παράνομης προέλευσής της και την παροχή συνδρομής σε οποιονδήποτε εμπλέκεται στις δραστηριότητες αυτές, προκειμένου να αποφύγει τις έννομες συνέπειες των πράξεών του, β) την απόκρυψη και συγκάλυψη της φύσης, προέλευσης, διάθεσης, διακίνησης και χρήσης περιουσίας προερχόμενης από τις ανωτέρω εγκληματικές δραστηριότητες, γ) την απόκτηση, κατοχή, διαχείριση και χρήση της προερχόμενης από τις ανωτέρω εγκληματικές δραστηριότητες περιουσίας και δ) τη σύσταση οργάνωσης ή ομάδας δύο τουλάχιστον ατόμων για τη διάπραξη των εν λόγω πράξεων, από πρόσωπο το οποίο ενεργεί, τόσο για λογαριασμό του, όσο και προς όφελος και εντός των πλαισίων εγκληματικής οργάνωσης ή ομάδας, που προβλέπεται από τις διατάξεις των άρθρων 1, 2 περ. α' , β' , γ' , ε' , 3 περ. ζ' , θ' , κ' , 4 παρ. 1, 45 παρ. 1 περ. γ' -α' , 46, 48,
49 και 50 του Ν. 3691/2008 και τιμωρείται με κάθειρξη τουλάχιστον δέκα (10) ετών και χρηματική ποινή από 50.000 ευρώ έως 2.000.000 ευρώ. Τούτο, διότι η νομιμοποίηση εσόδων από εγκληματικές δραστηριότητες, όπως προκύπτει από το συνδυασμό των ως άνω διατάξεων του Ν. 3691/2008, είναι κατά το Ελληνικό ποινικό δίκαιο έγκλημα υπαλλακτικώς μικτό, αφού οι περισσότεροι τρόποι τελέσεώς του αποτελούν εκφάνσεις του ίδιου εγκλήματος που μπορούν να εναλλαχθούν και σε περίπτωση που συντρέχουν περισσότεροι τρόποι τελέσεώς του, μόνον ένα έγκλημα τελείται και όχι περισσότερα, όπως στο Αμερικανικό ποινικό δίκαιο, η δε τέλεσή του για λογαριασμό, σε όφελος ή στα πλαίσια εγκληματικής οργάνωσης ή ομάδας, που αντιστοιχεί στην προβλεπόμενη από το Αμερικανικό δίκαιο πράξη της "συνωμοσίας", που δεν προβλέπεται με την ορολογία αυτή ως αξιόποινη πράξη στο Ελληνικό ποινικό δίκαιο, πλην όμως ταυτίζεται εννοιολογικά με το προβλεπόμενο από τις διατάξεις του άρθρου 187 παρ. 1 και 5 έγκλημα της εγκληματικής οργάνωσης ή συμμορίας προς διάπραξη κακουργημάτων, συνιστά κατά το ελληνικό ποινικό δίκαιο επιβαρυντική περίσταση τελέσεως του ως άνω εγκλήματος της νομιμοποιήσεως εσόδων από εγκληματική δραστηριότητα και όχι άλλο αυτοτελές έγκλημα, όπως στο Αμερικανικό ποινικό δίκαιο. Κατά συνέπεια, όπως δέχθηκε και η εκκαλούμενη απόφαση, συντρέχει η προϋπόθεση του διττού αξιοποίνου ως προς τις λοιπές, πλην της πρώτης, αξιόποινες πράξεις για τις οποίες ζητείται η έκδοση και ο περί του εναντίου λόγος της υπό κρίση εφέσεως είναι αβάσιμος και απορριπτέος.
Περαιτέρω, όπως προκύπτει από όλα τα αποδεικτικά στοιχεία που προαναφέρθηκαν και κυρίως από τα έγγραφα που συνοδεύουν την αίτηση εκδόσεως και που προσκομίζονται και σε επίσημη μετάφραση στα Ελληνικά, δηλαδή από το από 17-1-2017 Ένταλμα Σύλληψης του Περιφερειακού Δικαστηρίου των Ηνωμένων Πολιτειών της Αμερικής της Βόρειας Περιφέρειας της Καλιφόρνια, από το από 17-1-2017 και με αριθ. υπόθεσης ... υπερισχύον κατηγορητήριο του ίδιου δικαστηρίου, με βάση το οποίο εκδόθηκε το ένταλμα συλλήψεως, από την από 9-8-2017 με αριθ. ... ένορκη βεβαίωση του βοηθού Εισαγγελέα των Η.Π.Α. Γ. Φ. (W. F.) και από την από 9-8-2017 με αριθ. ... ένορκη βεβαίωση του Ειδικού Πράκτορα Ερευνών Εθνικής Ασφάλειας των Η.Π.Α. Μ. Ν. (M. D.), η οποία αναφέρεται σε καταθέσεις εννέα (9) μαρτύρων που δόθηκαν πριν από τη σύνταξη του εντάλματος συλλήψεως και σε ανακριτικές πράξεις που έγιναν πριν από τη σύνταξη του εντάλματος και στις οποίες στηρίχθηκε η σύνταξη του εντάλματος, ο εκζητούμενος, κατά το χρονικό διάστημα από τις 23 Ιανουαρίου 2012 μέχρι και τις 17 Ιανουαρίου 2017, όντας υπεύθυνος και διαχειριστής της εταιρείας ..., η οποία λειτουργούσε, μέσω της διαδικτυακής ιστοσελίδας ....com, ως ένα από τα μεγαλύτερα και πιο ευρέως χρησιμοποιούμενα ανταλλακτήρια ψηφιακού συναλλάγματος, χωρίς να είναι καταγεγραμμένη στο Δίκτυο Επιβολής Οικονομικών Εγκλημάτων (...) του Υπουργείου Οικονομικών των Ηνωμένων Πολιτειών, ώστε να λάβει την απαιτούμενη άδεια και χωρίς να εφαρμόζει τις προβλεπόμενες από τη σχετική νομοθεσία μεθόδους για τον προσδιορισμό των πραγματικών ταυτοτήτων των πελατών της, προέβη στη μεταφορά, αποθήκευση, ανταλλαγή, αγοραπωλησία και
μετατροπή ψηφιακών νομισμάτων ..., τα οποία αποτελούν μια μορφή αποκεντρωμένου μετατρέψιμου ψηφιακού
νομίσματος, που διαμορφώνεται μέσω της χρήσης ενός ηλεκτρονικού, αποκεντρωμένου λογιστικού συστήματος, σε επίσημα (παραστατικά) κρατικά νομίσματα (αμερικάνικα δολάρια, ευρώ, ρούβλια κ.λπ.) και αντίστροφα, πραγματοποιώντας και συμμετέχοντας με τον τρόπο αυτό στο ξέπλυμα και τη ρευστοποίηση εγκληματικών εσόδων από παράνομες δραστηριότητες, όπως το χάκινγκ υπολογιστών και το ... (εκβιασμός μέσω διαδικτύου), την απάτη, την κλοπή ταυτότητας, τα σχέδια απάτης επιστροφής φόρων και τη διακίνηση ναρκωτικών. Η εταιρεία ..., που διαχειριζόταν ο εκζητούμενος, στηριζόταν στη χρήση εταιρειών βιτρίνας και συνεργαζόμενες διαδικτυακές επιχειρήσεις, που επίσης δεν ήταν εγγεγραμμένες στο ... και δεν είχαν βασικές πολιτικές για την πρόληψη του ξεπλύματος χρημάτων, οι οποίες εξυπηρετούσαν μια παγκόσμια ηλεκτρονική βάση πελατών και μετέφεραν παράνομα παραστατικό χρήμα προς και από τη .... Έτσι, η ..., που ήταν η διευθύνουσα εταιρεία βιτρίνα της ..., είχε βάση στις ... αλλά συνδεόταν με ένα Ρωσικό αριθμό τηλεφώνου, και οι διευθύνσεις διαδικτύου της ήταν εγγεγραμμένες σε εταιρείες βιτρίνας σε χώρες όπως τη ..., ενώ η ιστοσελίδα της ..., που δήλωνε ότι βρισκόταν στη ..., αλλά ταυτόχρονα δήλωνε ότι υπόκειται στους νόμους της ..., διατηρούσε τους διακομιστές της, οι οποίοι ήταν ένας από τους κύριους τρόπους που η ... και ο εκζητούμενος με τους συνεργάτες και συναυτουργούς του πραγματοποιούσαν τις επιχειρήσεις και δραστηριότητές τους στις Ηνωμένες Πολιτείες. Η ..., η οποία χρησιμοποιούσε και εταιρείες τρίτων στις συναλλαγές της, ακόμη και εταιρείες που βρίσκονταν στη ..., διευκολυνόταν και στηριζόταν για το ξέπλυμα χρημάτων σε έναν πυρήνα από εταιρείες που επέτρεπαν τη μεταφορά χρημάτων διεθνώς με υπεύθυνο διαχειριστή τον εκζητούμενο, όπως ήταν η ... LTD, το online σύστημα πληρωμών ... και η εταιρεία ... ("..."), που χρησιμοποιεί ως βιτρίνα για τις δραστηριότητες της ..., είχε ως κύριο δικαιούχο και διαχειριστή των οικονομικών λογαριασμών της τον εκζητούμενο, ο οποίος λειτουργούσε και ήλεγχε πολλαπλούς λογαριασμούς της ..., όπως οι λογαριασμοί "...". Ο ... συνδέονταν άμεσα με τους τραπεζικούς λογαριασμούς του εκζητουμένου, ενώ ο λογαριασμός "..." συνδέονταν άμεσα με τους διοικητικούς, οικονομικούς, λειτουργικούς και στηρικτικούς λογαριασμούς της ..., στους οποίους μόνον αυτοί που ήταν αναμειγμένοι με τις δραστηριότητες της εταιρείας ... μπορούσαν να έχουν πρόσβαση. Από το λογαριασμό "...", τον οποίο χρηματοδοτούσαν χρήστες από όλο τον κόσμο και στον οποίο μπήκαν έσοδα από πολύ γνωστά χάκινγκ και από κλοπές από ανταλλακτήρια ψηφιακών νομισμάτων, έγιναν μεγάλες πληρωμές σε λογαριασμούς που σχετίζονται με τον εκζητούμενο και άλλα πρόσωπα, συμπεριλαμβανομένου ενός Ρώσου υπηκόου, τα στοιχεία του οποίου δεν έχουν διευκρινιστεί και θεωρείται συναυτουργός του εκζητούμενου. Σε αντίθεση με τους νόμιμους επεξεργαστές πληρωμών ή αργυραμοιβούς ψηφιακού συναλλάγματος, η ... δεν απαιτούσε από τους χρήστες να επικυρώσουν την ταυτότητά τους παρέχοντας επίσημα έγγραφα ταυτότητας. Για να χρησιμοποιήσει κάποιος τη ..., δημιουργούσε ένα λογαριασμό στην ιστοσελίδα της, χρησιμοποιώντας μόνον ένα όνομα χρήστη, έναν κωδικό πρόσβασης και μια διεύθυνση email, χωρίς να χρειάζεται να παρέχει ακόμα και τις πιο βασικές αναγνωριστικές πληροφορίες, όπως το όνομα, την ημερομηνία γέννησης, τη διεύθυνση ή άλλα αναγνωριστικά, με αποτέλεσμα να ανοίγονται εύκολα και ανώνυμα λογαριασμοί στην ... και από χρήστες (πελάτες) που διέμεναν και κατοικούσαν στις Η.Π.Α. και συγκεκριμένα και στη .... Ο χρήστης μπορούσε να χρηματοδοτήσει ένα λογαριασμό της ... με πολλούς διαφορετικούς τρόπους. Ένας τρόπος ήταν η χρηματοδότηση του λογαριασμού με παραστατικό χρήμα που μπορούσε να μετατραπεί σε ψηφιακό νόμισμα. Με το παραστατικό χρήμα, ο χρήστης μπορούσε να ξεκινήσει μια ενσύρματη μεταφορά από ένα οικονομικό ίδρυμα απευθείας προς όφελος της ... σε ένα λογαριασμό σε άλλο οικονομικό ίδρυμα, που αποστελλόταν σε ένα τραπεζικό λογαριασμό που τηρείτο από μια από τις βιτρίνες ή θυγατρικές εταιρίες. Επίσης, μπορούσε να χρηματοδοτήσει ένα λογαριασμό με τη χρήση ενός συστήματος πληρωμής από τρίτους, όπως το ..., μια διαδικτυακή επιχείρηση που διατηρούσε άμεση σχέση με τη ... και της οποίας οι λογαριασμοί εργάζονταν ηλεκτρονικά για να στέλνουν παράνομα παραστατικά χρήματα προς και από τη .... Έτσι, τα εισερχόμενα παραστατικά χρήματα, χρησιμοποιώντας τη θυγατρική ..., κατατίθεντο στους λογαριασμούς της ... για να μεταφερθούν προς τη ... και τα εξερχόμενα ψηφιακά χρήματα ανταλλάσσονταν και μετατρέπονταν σε παραστατικό χρήμα και στέλνονταν, μέσω λογαριασμών της ..., προς όφελος της .... Ένας άλλος τρόπος περιλάμβανε τη χρηματοδότηση ενός λογαριασμού ... με υπάρχοντα ψηφιακά χρήματα του χρήστη. Έτσι, ένας χρήστης που είχε ψηφιακό συνάλλαγμα (... κ.λπ.) μπορούσε να χρηματοδοτήσει απευθείας ένα λογαριασμό της ... μέσω καταθέσεων σε ψηφιακά νομίσματα (... κ.λπ.). Επίσης, οι χρήστες της ... μπορούσαν να αγοράσουν ένα "κώδικα ...", ο οποίος μπορούσε να σταλεί και να ανταλλαχθεί ανάμεσα σε χρήστες της ... και ο οποίος επέτρεπε στο χρήστη της ... να στείλει ή και να λάβει παραστατικά χρήματα και ψηφιακά νομίσματα από άλλους χρήστες της ... ανώνυμα, διευκολύνοντας το ξέπλυμα χρημάτων που προέρχονταν από εγκληματικές ενέργειες. Μέσω των ανωτέρω μηχανισμών χρηματοδότησης των χωρίς στοιχεία ταυτότητας λογαριασμών των πελατών της, η ..., εν γνώσει της και εν γνώσει του εκζητουμένου που ήταν ο υπεύθυνος διαχειριστής της, δέχτηκε ενσύρματες μεταφορές χρημάτων από τράπεζες των Η.Π.Α. και από πολίτες των Η.Π.Α.. Μάλιστα, μετά τη κατάρρευση των διαδικτυακών επιχειρήσεων ψηφιακού συναλλάγματος ..., λειτουργούσε ως το ανταλλακτήριο επιλογής για τη μετατροπή ψηφιακού συναλλάγματος σε παραστατικό χρήμα για τον κόσμο του εγκλήματος και ιδιαίτερα από αυτούς που διέπρατταν ηλεκτρονικά εγκλήματα. Συγκεκριμένα, αμέσως μετά την κατάρρευση της ... το έτος 2013, η ... είχε μεγάλη εισροή πρόσθετων πελατών (χρηστών), καθώς τα εγκληματικά στοιχεία που είχαν χρησιμοποιήσει τη ... για το ξέπλυμα χρήματος από εγκληματικές δραστηριότητες χρησιμοποιούσαν πλέον την ... και μάλιστα συχνά με το ίδιο διαδικτυακό όνομα ή και την ίδια ηλεκτρονική διεύθυνση. Επίσης, μερικοί από τους κυβερνοεγκληματίες που χρησιμοποιούν το ... (διαδικτυακό εκβιασμό), για να εκβιάσουν και αποσπάσουν χρήματα από τους χρήστες ηλεκτρονικών υπολογιστών, χρησιμοποιούσαν τη ... ως μέσο για τη φύλαξη, τη διανομή και το ξέπλυμα των εγκληματικών εσόδων τους. Ένα τέτοιο σχέδιο ... (διαδικτυακού εκβιασμού), ήταν το ..., το οποίο διανεμήθηκε με μεθόδους όπως απατηλά .... To ... ήταν μια από τις πιο διαβόητες περιπτώσεις του ... και έχει μολύνει ένα τεράστιο αριθμό υπολογιστών σε όλο τον κόσμο. Κατά το χρονικό διάστημα που σχετίζεται με το κατηγορητήριο, οι κυβερνοεγκληματίες του ... κατέθεσαν και ξέπλυναν πληρωμές λύτρων αξίας πολλών εκατοντάδων χιλιάδων δολαρίων στη .... Ακόμη, ένα μεγάλο τμήμα των κλεμμένων ψηφιακών χρημάτων από το ανταλλακτήριο ... που ήταν στόχος μιας σειράς εισβολών υπολογιστών και επακόλουθων κλοπών περίπου από το Σεπτέμβριο 2011 ως το Μάϊο 2014, κατατέθηκε σε λογαριασμούς που ελέγχονταν, ανήκαν και λειτουργούσαν από τη ... και από τον εκζητούμενο και τρίτα πρόσωπα. Συγκεκριμένα, από πελάτες του ανταλλακτηρίου ..., στους οποίους συμπεριλαμβάνονταν και πολλοί πελάτες από τις ΗΠΑ και από τη ..., κλάπηκαν περίπου 530.000 ..., αξίας εκατοντάδων εκατομμυρίων δολαρίων, τα οποία κατατέθηκαν σε πορτοφόλια σε τρία διαφορετικά ανταλλακτήρια ψηφιακού συναλλάγματος, στην ..., στο ..., και στο ίδιο το ..., σε διαφορετικά πορτοφόλια απ' αυτά από τα οποία είχαν κλαπεί και από τα 530.000 ..., 300.000 στάλθηκαν απευθείας σε τρεις χωριστούς λογαριασμούς της ..., στον "...", στον "...", οι οποίοι συνδέονταν μεταξύ τους, ενώ τα χρήματα που κλάπηκαν από το ..., τα οποία μεταφέρθηκαν στο ... και επιστράφηκαν πάλι σε άλλους λογαριασμούς (πορτοφόλια) του ..., ελέγχονταν από τον λογαριασμό "... της ..., τον οποίο διαχειριζόταν ο εκζητούμενος, όλοι δε οι ως άνω λογαριασμοί, δηλαδή οι "...", "..." και "..., ήταν απευθείας συνδεδεμένοι με διάφορους διαχειριστικούς λογαριασμούς της ..., στους οποίους μόνον οι διαχειριστές της ... είχαν πρόσβαση. Επίσης, η ... χρησιμοποιήθηκε για το ξέπλυμα εσόδων από την πώληση ναρκωτικών από συλληφθέντα για διακίνηση ναρκωτικών στη .... Ο εν λόγω διακινητής ναρκωτικών, όπως αποκάλυψε συνεργαζόμενος με τις διωκτικές αρχές ως ανώνυμος μάρτυρας υπό το στοιχείο Α, επέλεξε τη ... αντί άλλων ανταλλακτηρίων ψηφιακών νομισμάτων επειδή υπέβαλλε λίγες ή καθόλου ερωτήσεις σχετικά με την πραγματική ταυτότητα των χρηστών - πελατών της και ο ίδιος ήθελε να αποφύγει να δείξει την ταυτότητά του online λόγω των παράνομων δραστηριοτήτων του. Τέλος, η ... χρησιμοποιήθηκε και από δύο διεφθαρμένους ομοσπονδιακούς πράκτορες των ΗΠΑ, τον C. M. F. και τον S. B., για να ξεπλύνουν αρκετές εκατοντάδες χιλιάδες δολάρια από εγκληματικά έσοδα προερχόμενα από κλοπές κυβερνητικής περιουσίας και από εκβιασμούς. Ενόψει όλων των ανωτέρω, προκύπτουν στοιχεία που πιθανολογούν την ύπαρξη επαρκών ενδείξεων για τις κατηγορίες σε βάρος του εκζητουμένου, ιδίως από τις από 09/08/2017 ένορκες καταθέσεις του Βοηθού Εισαγγελέα των Η.Π.Α. W. F. και του Ειδικού Πράκτορα Ερευνών Εθνικής Ασφάλειας των Η.Π.Α. M. D., οι οποίες, καίτοι δεν συνιστούν καταθέσεις βάσει των οποίων εκδόθηκε το σχετικό από 17/1/2017 ένταλμα σύλληψης, εντούτοις αποτελούν χρήσιμες μαρτυρίες κατά την έννοια του άρθρου 11 της από 6-5-1931 διμερούς συνθήκης μεταξύ Ελλάδας και Ηνωμένων Πολιτειών της Αμερικής "περί αμοιβαίας εκδόσεως εγκληματιών" (Ν. 5554/1932), αφού εξιστορούν τις διενεργηθείσες σχετικά με την υπόθεση ανακριτικές πράξεις και έρευνες των αρμοδίων ελεγκτικών αρχών των Η.Π.Α. και εμπεριέχουν τις κρίσιμες καταθέσεις προσώπων, στις οποίες βασίστηκε το συνταχθέν κατηγορητήριο και το βάσει αυτού εκδοθέν ένταλμα, χωρίς η εγκυρότητα και αξιοπιστία αυτών να θίγεται ή να μειώνεται από την έλλειψη αναφοράς των στοιχείων ταυτότητας των λοιπών εμπλεκομένων στην υπόθεση οκτώ (8) μαρτύρων, πλην του Ειδικού Πράκτορα M. D., για λόγους που προφανώς ανάγονται στην προστασία αυτών και αναγνωρίζονται και από το ισχύον Ελληνικό δίκαιο με τη διάταξη του άρθρου 9 παρ. 1, 2 του Ν. 2928/2001, που προβλέπει ότι για τις πράξεις της συγκρότησης ή συμμετοχής σε εγκληματική οργάνωση και για συναφείς πράξεις (όπως εν προκειμένω της νομιμοποίησης παράνομων εσόδων στα πλαίσια εγκληματικής οργάνωσης) μπορεί να λαμβάνονται μέτρα για την αποτελεσματική προστασία από πιθανή εκδίκηση ή εκφοβισμό των ουσιωδών μαρτύρων και των προσώπων που βοηθούν στην αποκάλυψη εγκληματικών δραστηριοτήτων, όπως η μη αναγραφή στην έκθεση εξέτασης του ονόματος και των λοιπών στοιχείων εξατομίκευσης αυτών. Από τις εν λόγω καταθέσεις σε συνδυασμό και με τα λοιπά έγγραφα της δικογραφίας προκύπτουν τα μέσα και οι τρόποι που χρησιμοποιήθηκαν από τον εκζητούμενο και τα συνεργαζόμενα με αυτόν πρόσωπα, με τα οποία είχε ενωθεί, για τη μετατροπή και μεταβίβαση περιουσίας προερχόμενης από εγκληματικές ενέργειες μέσω της ... και ενός πλέγματος κατονομαζόμενων εταιριών και διαδικτυακών λογαριασμών, που ο εκζητούμενος, όπως διαπιστώθηκε από την παρακολούθηση των τηλεφωνικών του επικοινωνιών και της ηλεκτρονικής του αλληλογραφίας, διαχειριζόταν και ήλεγχε, όπως επίσης προσδιορίζονται επαρκώς κατά τα προεκτιθέμενα και οι βασικές εγκληματικές δραστηριότητες, από τις οποίες προήλθαν τα νομιμοποιηθέντα παράνομα έσοδα, εξειδικεύονται οι χρόνοι διάπραξης των υποκειμένων αδικημάτων και εξατομικεύονται οι δράστες αυτών, στο βαθμό βεβαίως που αυτό είναι δυνατό, δεδομένου ότι, πλην του συλληφθέντος διακινητή ναρκωτικών και των αναφερομένων ομοσπονδιακών πρακτόρων, οι λοιπές πράξεις αφορούν ανώνυμες συναλλαγές από εμπλεκόμενους με πλασματικά ή παραποιημένα στοιχεία, για τους οποίους μόνο προσδιoριστικό στοιχείο αποτελούν οι αναφερόμενοι διαδικτυακοί λογαριασμοί και οι περιγραφόμενες διαδρομές των παρανόμων εσόδων μέσω των ως άνω εταιριών, τις οποίες ο εκζητούμενος γνώριζε και ουσιαστικά κατηύθυνε, με σκοπό την απόκρυψη και συγκάλυψη της παράνομης προέλευσής τους, γεγονός το οποίο ευθέως συνάγεται από την σκόπιμη επιλογή να επιτρέπει στους πελάτες της ... την πραγματοποίηση μέσω αυτής συναλλαγών μετατροπής ψηφιακών νομισμάτων χωρίς τον απαιτούμενο προσδιορισμό και εξακρίβωση των πραγματικών ταυτοτήτων τους, ώστε συνειδητά και μεθοδικά να εξυπηρετείται με τον τρόπο αυτό η συγκαλυμμένη μεταφορά χρημάτων από εγκληματικές δραστηριότητες. Άλλωστε και κατά την Ελληνική νομοθεσία και δη σύμφωνα με τη διάταξη της παραγράφου 5 του άρθρου 2 Ν. 3691/2008, η γνώση, η πρόθεση ή ο σκοπός, που απαιτούνται ως στοιχεία του πραγματικού των παραγράφων 2 και 3 του ίδιου άρθρου, μπορούν να συνάγονται και από τις συντρέχουσες πραγματικές περιστάσεις. Η πιθανολόγηση των ως άνω σοβαρών ενδείξεων ενοχής του εκζητουμένου, η οποία πιστοποιείται από την μεταφορά χρημάτων μέσω των προαναφερθέντων λογαριασμών που διαχειριζόταν ο ίδιος προσωπικά, δεν ανατρέπεται από τις καταθέσεις των εξετασθέντων μαρτύρων, πρωτοδίκως και κατ' έφεση, αφού, από όλα τα αποδεικτικά στοιχεία, επιβεβαιώθηκε, τόσο ο καθοριστικός έλεγχος και διαχείριση που ασκούσε ο εκζητούμενος στην ..., η οποία, όπως προέκυψε, διέκοψε τη λειτουργία της όταν ο εκζητούμενος συνελήφθη και αφαιρέθηκε από την κατοχή του ο υπολογιστής του, όσο και ο δόλος του τελευταίου, αφού προέκυψε ότι αυτός συνειδητά και σκόπιμα δεν πραγματοποιούσε στην ιστοσελίδα της ... που διαχειριζόταν έλεγχο της ταυτότητας και του διαβατηρίου των χρηστών, διότι γνώριζε ότι γινόταν από τους ανώνυμους χρήστες της ... ξέπλυμα χρήματος που προερχόταν από εγκληματικές δραστηριότητες, όπως διακίνηση ναρκωτικών, διαδικτυακό εκβιασμό, κλοπές από λογαριασμούς ψηφιακών νομισμάτων και άλλες. Εξάλλου, δεν υπάρχει λόγος που να εμποδίζει κατά τους νόμους της Ελληνικής Πολιτείας ή τους νόμους των Η.Π.Α. την ποινική δίωξη του εκζητουμένου για τις ανωτέρω πράξεις, για τις οποίες ζητείται η έκδοσή του ή που να αποκλείει ή να εξαλείφει το αξιόποινο αυτών, αφού, παρά τα όσα αντιθέτως υποστηρίζει ο εκζητούμενος, δεν υφίσταται ζήτημα παραγραφής των εγκλημάτων για τα οποία ζητείται η έκδοσή του, καθόσον, αφενός μεν στον Τίτλο ... του Π.Κ. των ΗΠΑ ορίζεται ότι "κανένα άτομο δεν θα διωχθεί, δικαστεί ή τιμωρηθεί για ποινικό αδίκημα, παρά μόνον εάν το κατηγορητήριο εκδοθεί ή οι πληροφορίες θεσπιστούν εντός πέντε ετών κατόπιν της διάπραξης του εν λόγω αδικήματος" και ως εκ τούτου, από τον εναρκτήριο χρόνο τέλεσης των αποδιδομένων στον εκζητούμενο εγκλημάτων στις 23 Ιανουαρίου 2012 μέχρι και την ημερομηνία έκδοσης στις 17 Ιανουαρίου 2017 του σχετικού κατηγορητηρίου από το Περιφερειακό Δικαστήριο των Ηνωμένων Πολιτειών Αμερικής της Βόρειας Περιφέρειας της Καλιφόρνια, δεν συμπληρώθηκε ο προβλεπόμενος από την ως άνω διάταξη χρόνος παραγραφής, η οποία έκτοτε ανεστάλη, αφετέρου δε από τη διάταξη του άρθρου 45 παρ. 1 περ. γ' - α' του Ν. 3691/2008 σε συνδυασμό και με τα άρθρα 18, 52, 111 παρ. 1, 2 εδ. β' και 112 του Ελληνικού Π.Κ. προκύπτει ότι τα ανωτέρω εγκλήματα, για τα οποία ζητείται η έκδοση του εκζητουμένου, τα οποία συνιστούν και κατά τον Ελληνικό ποινικό νόμο κακουργήματα, παραγράφονται μετά από δέκα πέντε έτη και, επομένως, από τον προμνησθέντα χρόνο τέλεσης αυτών μέχρι και σήμερα δεν χώρησε ούτε και κατά το Ελληνικό δίκαιο παραγραφή και δεν συντρέχει λόγος εξαλείψεως του αξιοποίνου τους. Κατά συνέπεια, οι λόγοι της υπό κρίση εφέσεως, με τους οποίους ο εκζητούμενος αιτιάται την προσβαλλόμενη απόφαση ότι εσφαλμένα απέρριψε τους ισχυρισμούς του περί ελλείψεως επαρκών ενδείξεων ενοχής αναφορικά με την πράξη της συνωμοσίας για ξέπλυμα χρήματος από εγκληματικές δραστηριότητες, περί παραγραφής των εγκλημάτων, για τα οποία ζητείται η έκδοση, περί ελλείψεως επαρκών ενδείξεων ενοχής για παράνομες συναλλαγές, περί ελλείψεως επαρκών ενδείξεων ενοχής ως προς το δόλο του εκζητουμένου και τη γνώση του ότι τα χρήματα που διακινούσε μέσω της ... προέρχονταν από τις εγκληματικές δραστηριότητες των βασικών εγκλημάτων της διακινήσεως ναρκωτικών, του διαδικτυακού εκβιασμού και της κλοπής ψηφιακών νομισμάτων και περί μη πιθανολογήσεως επαρκών ενδείξεων που να στηρίζουν το ένταλμα συλλήψεως, επειδή οι καταθέσεις των μαρτύρων που το συνοδεύουν είναι μεταγενέστερες της εκδόσεώς του, είναι αβάσιμοι και απορριπτέοι. Αβάσιμος και απορριπτέος είναι και ο λόγος της εφέσεως που αναφέρεται σε μη ύπαρξη ιδιαίτερης νομικής υποχρέωσης του εκζητουμένου για να ελέγχει την προέλευση των χρημάτων που διακινούσε μέσω της ... αφού αυτός δεν κατηγορείται ότι τέλεσε τα εγκλήματα για τα οποία ζητείται η έκδοσή του από αμέλεια με παράλειψή του να ελέγξει την προέλευση των χρημάτων που διακινούσε μέσω της ..., (κατά την έννοια του άρθρου 15 Π.Κ.), αλλά ότι τα τέλεσε με δόλιες πράξεις και ενέργειες, γνωρίζοντας ότι τα χρήματα προέρχονταν από τις προαναφερθείσες εγκληματικές δραστηριότητες. Εξάλλου, από κανένα αποδεικτικό στοιχείο δεν προκύπτει ότι ενεργήθηκαν παράνομες ανακριτικές πράξεις στις Η.Π.Α. και συγκεκριμένα ότι ενεργήθηκε εκεί παράνομη ανακριτική διείσδυση ή άλλη παράνομη ανακριτική πράξη και ότι με τα αποδεικτικά στοιχεία που απέστειλαν οι δικαστικές αρχές των Η.Π.Α. για να στηρίξουν το ένταλμα συλλήψεως που εξέδωσαν γίνεται χρήση παράνομα αποκτηθέντος αποδεικτικού υλικού, όπως αβάσιμα ισχυρίζεται ο εκκαλών για πρώτη φορά με το έγγραφο υπόμνημα που κατέθεσε μετά τη συζήτηση της υποθέσεως και ο περί του εναντίου ισχυρισμός του είναι απορριπτέος. Τέλος, αφού, όπως αποδείχθηκε, τα εγκλήματα για τα οποία ζητείται η έκδοση του εκζητουμένου τελέστηκαν και στις Η.Π.Α. και σε βάρος αμερικανών πολιτών, δεν στοιχειοθετείται, κατά το άρθρο 438 περ. β' του Κ.Ποιν.Δ., λόγος απαγόρευσης της έκδοσης, τούτο δε διότι η δίωξη και τιμωρία του αλλοδαπού εκζητουμένου δεν εμπίπτει σύμφωνα με τους Ελληνικούς νόμους στην αποκλειστική διεθνή δικαιοδοσία των Ελληνικών δικαστηρίων, ενόψει του ότι το αδίκημα της νομιμοποίησης εσόδων από παράνομες δραστηριότητες δεν περιλαμβάνεται στις περιοριστικώς αναφερόμενες περιπτώσεις διεθνούς δικαιοδοσίας ως προς τα εγκλήματα που ρητώς αναφέρονται στη διάταξη του άρθρου 8 Π.Κ., ενώ η διάταξη του άρθρου 2 παρ. 4 του Ν. 2331/1995, όπως είχε αντικατασταθεί με το άρθρο 5 του Ν. 2655/1998, καταργήθηκε με το Ν. 3691/2008, χωρίς να περιληφθεί αντίστοιχη ρύθμιση στο άρθρο 45 του νόμου αυτού, η δε διάταξη της παραγράφου 3 του άρθρου 2 Ν. 3691/2008, που ορίζει ότι νομιμοποίηση εσόδων από εγκληματικές δραστηριότητες υπάρχει και όταν οι δραστηριότητες από τις οποίες προέρχεται η προς νομιμοποίηση περιουσία έλαβαν χώρα στο έδαφος άλλου κράτους, δεν καθιδρύει διεθνή δικαιοδοσία εφαρμογής των ελληνικών ποινικών νόμων και σε αλλοδαπούς, αλλά, αναφερόμενη μόνον στην υποκείμενη παράνομη δραστηριότητα, απλώς επεκτείνει τη θεμελίωση της νομιμοποίησης και σε έσοδα ή περιουσία που προήλθαν από βασικά αδικήματα, τα οποία τελέσθηκαν εκτός της ελληνικής επικράτειας. Επίσης, ούτε με τη διάταξη της παρ. 3 του άρθρου 5 του Π.Κ., όπως αυτή προστέθηκε με το άρθρο 2 του Ν. 4267/2014, η οποία ορίζει ότι "όταν η πράξη τελείται μέσω διαδικτύου ή άλλου μέσου επικοινωνίας, τόπος τέλεσης θεωρείται και η ελληνική επικράτεια, εφόσον στο έδαφός της παρέχεται πρόσβαση στα συγκεκριμένα μέσα, ανεξάρτητα από τον τόπο εγκατάστασής τους", καθιερώνεται αποκλειστική διεθνής δικαιοδοσία των ελληνικών δικαστηρίων για όσες αξιόποινες πράξεις τελούνται μέσω διαδικτύου από αλλοδαπούς, αλλά συντρέχουσα δικαιοδοσία των ελληνικών δικαστηρίων, ενόψει του ότι θεωρείται ως τόπος τελέσεώς τους και η ελληνική επικράτεια. Εξάλλου, δοθέντος ότι οι διατάξεις περί έκδοσης του Κ.Ποιν.Δ. είναι επικουρικές έναντι των διεθνών συμβάσεων, η εφαρμογή του άρθρου 438 περ. β' του Κ.Ποιν.Δ. (κατά το οποίο η έκδοση απαγορεύεται αν η δίωξη και η τιμωρία του εγκλήματος που τελέσθηκε στο εξωτερικό ανήκει σύμφωνα με τους ελληνικούς νόμους στα ελληνικά δικαστήρια), τελεί υπό την προϋπόθεση ότι ασκήθηκε από τα αρμόδια όργανα της Ελληνικής Πολιτείας η ποινική δίωξη κατά του εκζητούμενου για τα εγκλήματα για τα οποία ζητείται η έκδοσή του, αφού με τη διάταξη του άρθρου 6 της από 6-5-1931 Συνθήκης μεταξύ Ελλάδος και Η.Π.Α. περί εκδόσεως εγκληματιών που κυρώθηκε με το Ν. 5554/1932, ορίζεται ότι "εάν ό φυγάς εγκληματίας ούτινος ζητείται ή έκδοσις συμφώνως προς τας προηγουμένας διατάξεις, διατελεί υπό δίωξιν δι' έγκλημα ή πλημμέλημα τελεσθέν εν τη χώρα όπου κατέφυγεν ... ή έκδοσις αυτού δύναται να αναβληθή μέχρι πέρατος της διεξαγομένης δίκης και μέχρις ότου απολυθή των φυλακών συμφώνως τω νόμω". Κατά συνέπεια, ο σχετικός λόγος της εφέσεως του εκκαλούντος, ότι δεν μπορεί να εκδοθεί στις Η.Π.Α., διότι πρέπει να δικασθεί για τα εγκλήματα που εκζητείται στην Ελλάδα, έχουσα συντρέχουσα δικαιοδοσία προς τούτο, με τον οποίο αυτός δεν επικαλείται ότι ασκήθηκε εναντίον του ποινική δίωξη για τα εγκλήματα που ζητείται η έκδοσή του στις Η.Π.Α. και από την Ελληνική Πολιτεία, είναι απορριπτέος, ως μη νόμιμος.
Κατ' ακολουθίαν όλων των ανωτέρω, συντρέχουν όλες οι νόμιμες προϋποθέσεις για την έκδοση του εκκαλούντος στις δικαστικές αρχές του Περιφερειακού Δικαστηρίου της Βόρειας Περιφέρειας της Καλιφόρνιας των Η.Π.Α. και το Συμβούλιο Εφετών Θεσσαλλονίκης, το οποίο, με την προσβαλλόμενη απόφασή του, γνωμοδότησε υπέρ της έκδοσης του εκκαλούντος, δεν έσφαλε, οι δε περί του εναντίου ισχυρισμοί του εκκαλούντος, καθώς και η υπό κρίση έφεσή του πρέπει να απορριφθούν κατ' ουσίαν και να επιβληθούν στον εκκαλούντα τα δικαστικά έξοδα της ποινικής διαδικασίας (άρθρο 583 παρ. 1 Κ.Ποιν.Δ.).
ΓΙΑ ΤΟΥΣ ΛΟΓΟΥΣ ΑΥΤΟΥΣ
Δέχεται τυπικά και απορρίπτει κατ' ουσίαν την από 4-10-2017 έφεση του εκκαλούντος εκζητουμένου V. (επων.) A. (ον.) του V. και V., που γεννήθηκε στο .... στις 16-8-1979, κατά της υπ' αριθ. 690/4-10-2017 αποφάσεως του Συμβουλίου Εφετών Θεσσαλονίκης, με την οποία τούτο γνωμοδότησε υπέρ της εκδόσεώς του στις δικαστικές αρχές των Ηνωμένων Πολιτειών της Αμερικής, για την οποία συντάχθηκε η με αριθμό ...-10-2017 έκθεση εφέσεως ενώπιον του Γραμματέα του Εφετείου Θεσσαλονίκης.
Και
Καταδικάζει τον εκκαλούντα στα δικαστικά έξοδα της ποινικής διαδικασίας από διακόσια πενήντα (250) ευρώ.
Κρίθηκε και αποφασίσθηκε στην Αθήνα στις 12 Δεκεμβρίου 2017.
Εκδόθηκε στην Αθήνα σε δημόσια συνεδρίαση στο ακροατήριό του στις 13 Δεκεμβρίου 2017.
Η ΑΝΤΙΠΡΟΕΔΡΟΣ       Η ΓΡΑΜΜΑΤΕΑΣ

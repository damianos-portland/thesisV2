Ποινική Υπόθεση Αρείου Πάγου  Αρ. 2126/2017, 23/11/2017

Αριθμός 2126/2017
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ζ' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Αγγελική Αλειφεροπούλου, Αντιπρόεδρο του Αρείου Πάγου, Δημήτριο Γεώργα, Δημήτριο Τζιούβα, Μαρία Γκανιάτσου και Ερωτόκριτο Ερωτοκρίτου - Εισηγητή, Αρεοπαγίτες.
Συνήλθε σε δημόσια συνεδρίαση στο Κατάστημά του στις 18 Οκτωβρίου 2017, με την παρουσία της Αντεισαγγελέως του Αρείου Πάγου Αριστέας Θεοδόση (γιατί κωλύεται η Εισαγγελέας) και της Γραμματέως Αικατερίνης Σιταρά, για να δικάσει την αίτηση του αναιρεσείοντος-κατηγορουμένου L. (ΟΝ.) B. X. (ΕΠ.) του B., κατοίκου ..., που παραστάθηκε με τον πληρεξούσιο δικηγόρο του Χρήστο Μαυρομάτη, για αναίρεση της υπ'αριθ. 563/2017 απόφασης του Πενταμελούς Εφετείου Αθηνών.
Το Πενταμελές Εφετείο Αθηνών, με την ως άνω απόφασή του διέταξε όσα λεπτομερώς αναφέρονται σ' αυτή, και ο αναιρεσείων-κατηγορούμενος ζητεί την αναίρεση αυτής, για τους λόγους που αναφέρονται στην από 15 Μαΐου 2017, αίτησή του αναιρέσεως, η οποία καταχωρίστηκε στο οικείο πινάκιο με τον αριθμό 820/2017.
Αφού άκουσε
Τον πληρεξούσιο δικηγόρο του αναιρεσείοντος, που ζήτησε όσα αναφέρονται στα σχετικά πρακτικά και την Αντεισαγγελέα, που πρότεινε να γίνει δεκτή η προκείμενη αίτηση αναίρεσης.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Σύμφωνα με τη διάταξη του άρθρου 30 παρ. 4 περ. β' του νόμου 4139/2013 (μεταχείριση εξαρτημένων χρηστών από ναρκωτικές ουσίες), δράστης στο πρόσωπο του οποίου κατά το χρόνο της πράξης συντρέχουν οι προϋποθέσεις της παρ. 1, αν είναι υπαίτιος τέλεσης των πράξεων του άρθρου 20 (αγορά - κατοχή - πώληση ναρκωτικών ουσιών), τιμωρείται με φυλάκιση τουλάχιστον ενός (1) έτους.
Στην προκειμένη περίπτωση, το Πενταμελές Εφετείο Αθηνών, δικάζοντας ως δευτεροβάθμιο δικαστήριο, με την προσβαλλόμενη με αριθ. 563/2017 απόφασή του, όπως προκύπτει, από την επισκόπηση των πρακτικών αυτής, κήρυξε ένοχο τον αναιρεσείοντα, ως τοξικομανή, χωρίς την επιβαρυντική περίπτωση της κατ' επάγγελμα τέλεσης των πράξεων, για αγορά, κατοχή και πώληση από κοινού με τον συγκατηγορούμενό του S. S. του K. (τετελεσμένη και σε απόπειρα) ναρκωτικών ουσιών και στη συνέχεια τους επέβαλε ποινή φυλάκισης τριών (3) ετών και χρηματική ποινή δέκα χιλιάδων (10.000) ευρώ, εφαρμόζοντας τη διάταξη του άρθρου 30 παρ. 4 περ. β' του προγενέστερου νόμου 3459/2006, που προέβλεπε ποινή φυλάκισης τουλάχιστον ενός (1) έτους και χρηματική ποινή 590 έως 15.000 ευρώ και όχι την επιεικέστερη ως άνω διάταξη του άρθρου 30 παρ. 4 περ. β' του νόμου 4139/2013, που ίσχυε κατά την εκδίκαση της υπόθεσης, η οποία προβλέπει μόνο ποινή φυλάκισης τουλάχιστον ενός (1) έτους. Με τα δεδομένα αυτά, το Δικαστήριο της ουσίας εσφαλμένα υπήγαγε τα πραγματικά περιστατικά που δέχτηκε, ως προς την επιβολή της ποινής στη διάταξη του άρθρου 30 παρ. 4 περ. β' του νόμου 3459/2006, η οποία ήταν δυσμενέστερη, έναντι της αντίστοιχης διάταξης του άρθρου 30 παρ. 4 περ. β' του νόμου 4139/2013, που καθ' υπέρβαση εξουσίας παρέλειψε να εφαρμόσει, όπως επιβάλλεται κατ' άρθρο 2 παρ. 1 Π.Κ., σύμφωνα με το οποίο, αν από την τέλεση της πράξης έως την αμετάκλητη εκδίκασή της ίσχυσαν δύο ή περισσότεροι νόμοι, εφαρμόζεται αυτός που περιέχει τις ευμενέστερες για τον κατηγορούμενο διατάξεις.
Συνεπώς, ο μοναδικός λόγος της κρινόμενης αίτησης αναίρεσης για εσφαλμένη εφαρμογή της ουσιαστικής ποινικής διάταξης του άρθρου 2 παρ. 1 Π.Κ. (σε συνδ. με το άρθρο 30 παρ. 4 περ. β' Ν. 4139/2013), την οποία παραβίασε η προσβαλλόμενη απόφαση, και για υπέρβαση εξουσίας (άρθρο 510 παρ. 1 στοιχ. Ε' και Η' Κ.Π.Δ.) είναι βάσιμος ως προς αμφότερα τα σκέλη του και πρέπει να γίνει δεκτός, όπως και η εν λόγω αίτηση, να αναιρεθεί δε κατά ένα μέρος η προσβαλλόμενη απόφαση, και δη κατά τη διάταξή της περί επιβολής χρηματικής ποινής ποσού δέκα χιλιάδων (10.000) ευρώ, της οποίας και πρέπει να διαταχθεί η απάλειψη από την προσβαλλόμενη απόφαση, τόσο ως προς τον αναιρεσείοντα, όσο και ως προς τον μη ασκήσαντα αναίρεση συγκατηγορούμενό του, στον οποίο επιβλήθηκε η ίδια ποινή, ως συμμέτοχο στο αυτό έγκλημα, λόγω επεκτατικού αποτελέσματος της αναιρέσεως και στον τελευταίο, αφού ο ανωτέρω γενόμενος δεκτό λόγος αφορά παραβάσεις που δεν αρμόζουν αποκλειστικά στο πρόσωπο του αναιρεσείοντος (άρθρ. 469 εδ. α' Κ.Π.Δ.), εφαρμοζόμενης της σωστής ποινικής διάταξης (άρθρ. 30 παρ. 4 περ. β' Ν. 4139/2013), μη συντρέχουσας περίπτωσης παραπομπής της υπόθεσης για νέα συζήτηση (άρθρο 518 παρ. 1 Κ.Π.Δ.).
ΓΙΑ ΤΟΥΣ ΛΟΓΟΥΣ ΑΥΤΟΥΣ
Αναιρεί κατά ένα μέρος, τη με αριθ. 563/2017 απόφαση του Πενταμελούς Εφετείου Αθηνών και δη κατά τη διάταξή της περί επιβολής στον αναιρεσείοντα χρηματικής ποινής.
Επεκτείνει το αποτέλεσμα της από 15-5-2017 αιτήσεως του αναιρεσείοντος, που ασκήθηκε με δήλωση αυτού επιδοθείσα αυθημερόν στην Εισαγγελέα του Αρείου Πάγου, και στον συγκατηγορούμενό του S. S. του K.. Και
Απαλείφει τη διάταξη περί χρηματικής ποινής ποσού δέκα χιλιάδων (10.000) ευρώ, που επέβαλε η ως άνω απόφαση, τόσο στον αναιρεσείοντα, όσο και στον ανωτέρω συγκατηγορούμενό του.
Κρίθηκε και αποφασίσθηκε στην Αθήνα στις 23 Νοεμβρίου 2017.
Η ΑΝΤΙΠΡΟΕΔΡΟΣ Η ΓΡΑΜΜΑΤΕΑΣ
Δημοσιεύθηκε στην Αθήνα σε δημόσια συνεδρίαση στο ακροατήριό του στις 29 Δεκεμβρίου 2017.
Η ΑΝΤΙΠΡΟΕΔΡΟΣ Η ΓΡΑΜΜΑΤΕΑΣ

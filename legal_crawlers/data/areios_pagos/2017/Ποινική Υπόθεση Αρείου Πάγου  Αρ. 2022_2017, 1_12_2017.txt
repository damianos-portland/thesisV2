Ποινική Υπόθεση Αρείου Πάγου  Αρ. 2022/2017, 1/12/2017

Αριθμός 2022/2017
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ε' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Μαρία Χυτήρογλου Αντιπρόεδρο του Αρείου Πάγου, Γεώργιο Παπαηλιάδη - Εισηγητή, Ναυσικά Φράγκου, Βασιλική Ηλιοπούλου και Βασιλική Μπαζάκη-Δρακούλη, Αρεοπαγίτες.
Συνήλθε σε δημόσια συνεδρίαση στο Κατάστημά του στις 3 Νοεμβρίου 2017, με την παρουσία της Αντεισαγγελέως του Αρείου Πάγου Ευσταθίας Σπυροπούλου (γιατί κωλύεται η Εισαγγελέας) και του Γραμματέως Γεράσιμου Βάλσαμου, για να δικάσει την αίτηση των αναιρεσειόντων-κατηγορουμένων: 1) Α. Ι. του Σ., 2) Δ.-Γ. Ι. του Σ. και 3) Σ. Ι. του Β., κατοίκων ..., οι οποίοι εκπροσωπήθηκαν από τον πληρεξούσιο δικηγόρο τους Ιωάννη Νικολάου, για αναίρεση της υπ' αριθ. 18416/2017 απόφασης του Τριμελούς Πλημμελειοδικείου Αθηνών. Mε πολιτικώς ενάγοντα τον Σ. Φ., κάτοικο ..., ο οποίος δεν εμφανίστηκε.
Το Τριμελές Πλημμελειοδικείο Αθηνών, με την ως άνω απόφασή του διέταξε όσα λεπτομερώς αναφέρονται σ' αυτή, και οι αναιρεσείοντες - κατηγορούμενοι ζητούν την αναίρεση αυτής, για τους λόγους που αναφέρονται στην από 19/6/2017 αίτησή τους αναιρέσεως, η οποία καταχωρίστηκε στο οικείο πινάκιο με τον αριθμό ...2017.
Αφού άκουσε
Τον πληρεξούσιο δικηγόρο των αναιρεσειόντων, που ζήτησε όσα αναφέρονται στα σχετικά πρακτικά και τον Αντεισαγγελέα, που πρότεινε να απορριφθεί η προκείμενη αίτηση αναίρεσης.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Η από 19-6-2017 και με αριθμό πρωτοκόλλου .../26-6-2017 κοινή αίτηση-δήλωση των 1) Σ. Ι. του Β. και Α., 2) Α. Ι. του Σ. και της Μ. και 3) Δ.-Γ. Ι. του Σ. και της Μ., κατοίκων ... (οδός ...) για αναίρεση της υπ' αριθμ. 18416/2017 καταδικαστικής αποφάσεως του Ζ' Τριμελούς Πλημμελειοδικείου Αθηνών, έχει ασκηθεί νομότυπα και εμπρόθεσμα. Επομένως, είναι παραδεκτή και πρέπει να εξετασθεί περαιτέρω κατ' ουσία.
Κατά το άρθρο 397 παρ. 1 του Π.Κ. "ο οφειλέτης που με πρόθεση ματαιώνει ολικά ή εν μέρει την ικανοποίηση του δανειστή του, βλάπτοντας, καταστρέφοντας ή καθιστώντας χωρίς αξία, αποκρύπτοντας ή απαλλοτριώνοντας χωρίς ισότιμο και αξιόχρεο αντάλλαγμα οποιοδήποτε περιουσιακό του στοιχείο, κατασκευάζοντας ψεύτικα χρέη ή ψεύτικες δικαιοπραξίες, τιμωρείται με φυλάκιση μέχρι δύο ετών ή με χρηματική ποινή, αν η πράξη δεν υπόκειται σε βαρύτερη ποινή σύμφωνα με άλλη διάταξη. Η ποινική δίωξη ασκείται μόνο ύστερα από έγκληση (παρ. 3)". Από την άνω διάταξη της παραγράφου 1 προκύπτει ότι για την στοιχειοθέτηση του εγκλήματος της καταδολιεύσεως δανειστών, απαιτείται αντικειμενικώς μεν η, ολικώς ή μερικώς, ματαίωση της ικανοποιήσεως του δανειστή με έναν από τους προαναφερόμενους τρόπους, καθοριζόμενους υπαλλακτικώς, μεταξύ των οποίων συγκαταλέγεται και εκείνος της απαλλοτριώσεως οιουδήποτε περιουσιακού στοιχείου του οφειλέτη, χωρίς ισότιμο και αξιόχρεο αντάλλαγμα, υποκειμενικώς δε δόλος, ο οποίος περιλαμβάνει την γνώση, έστω και με την έννοια του ενδεχόμενου δόλου (της αμφιβολίας) της υπάρξεως της απαιτήσεως, η οποία δεν απαιτείται να είναι εκκαθαρισμένη και δικαστικώς αναγνωρισμένη ως και την θέληση ή την αποδοχή της ματαιώσεως της ικανοποιήσεως του δανειστή, με την γενομένη χωρίς ισότιμο και αξιόχρεο αντάλλαγμα απαλλοτρίωση, πράγμα που συμβαίνει όταν το κατά τα άνω απαλλοτριούμενο αποτελεί το μοναδικό περιουσιακό στοιχείο ή όταν τα εναπομείναντα, μετά την γενομένη απαλλοτρίωση, περιουσιακά στοιχεία, ενόψει της αξίας τους, δεν επαρκούν για την ολοσχερή ικανοποίηση της απαιτήσεως του δανειστή. Απαλλοτρίωση, συνεπώς, είναι κάθε νομική διάθεση, με την οποίαν αποχωρίζεται ο οφειλέτης του περιουσιακού του στοιχείου, χωρίς ισότιμο και αξιόχρεο αντάλλαγμα, εφόσον με την διάθεση αυτή αποκλείεται ή μειώνεται η δυνατότητα του δανειστή προς ικανοποίηση της απαιτήσεώς του. Ο αποχωρισμός αυτός και η μεταβίβαση του περιουσιακού στοιχείου επί εκποιήσεως ακινήτου επέρχεται από την μεταγραφή της συμβάσεως (άρθρα 1033, 1192 αριθμ. 1, 1198 του Α.Κ.), στο χρόνο της οποίας τοποθετείται και ο χρόνος τελέσεως του εγκλήματος της καταδολιεύσεως δανειστών, αφότου το μεταβιβασθέν καθίσταται νομικώς απρόσιτο στην αναγκαστική εκτέλεση και όχι στο χρόνο καταρτίσεως της μεταβιβαστικής συμβάσεως, με μόνη την οποία δεν αποξενώνεται ο οφειλέτης του περιουσιακού του στοιχείου, αφού ο δανειστής έχει τη δυνατότητα να ικανοποιηθεί από αυτό ολικά ή μερικά με επιβολή επ' αυτού αναγκαστικής εκτελέσεως (Α.Π. 1237/2016, Α.Π. 1096/2016, Α.Π. 1082/2014). Εξάλλου, όπως προκύπτει από την διάταξη του άρθρο 46 παρ.1 περ. β του Π.Κ. άμεσος συνεργός είναι εκείνος που με πρόθεση παρέσχε άμεση συνδρομή στο δράστη κατά την διάρκεια αυτής της πράξεως και στην εκτέλεση της κύριας πράξεως. Στο έγκλημα της καταδολιεύσεως δανειστών μπορεί να υπάρξει άμεση συνέργεια. Προϋπόθεση όμως για την θεμελίωση της ευθύνης του άμεσου συνεργού είναι να τελεί και αυτός εν γνώσει κατά τον χρόνο που παρέχει την βοήθειά του στον αυτουργό, ότι ο τελευταίος ενεργεί καταδολιευτικά για να ματαιώσει την ικανοποίηση της απαιτήσεως του δανειστή και ότι δεν έχει άλλη επαρκή περιουσία για την ικανοποίηση της απαιτήσεως τούτου (Α.Π. 7/2017, Α.Π. 249/2016). Επίσης, κατά το άρθρο 98 παρ. 1 του Π.Κ.: "Αν περισσότερες από μία πράξεις του ιδίου προσώπου συνιστούν εξακολούθηση του ιδίου εγκλήματος, το δικαστήριο μπορεί, αντί να εφαρμόσει τη διάταξη του άρθρου 94 παρ. 1, να επιβάλει μία και μόνο ποινή. Για την επιμέτρησή της το δικαστήριο λαμβάνει υπόψη του το όλο περιεχόμενο των μερικότερων πράξεων". Από τη διάταξη αυτή που θεσπίσθηκε με σκοπό την ευμενέστερη μεταχείριση του κατηγορουμένου, προκύπτει ότι προκειμένου περί εγκλήματος που τελέσθηκε κατ' εξακολούθηση, το οποίο αποτελεί ιδιάζουσα περίπτωση ομοειδούς πραγματικής συρροής εγκλημάτων, το αρμόδιο δικαστήριο έχει τη διακριτική ευχέρεια, αντί να καταγνώσει περισσότερες της μιας και αντίστοιχες των επιμέρους πράξεων ποινές, να επιβάλει μία και μόνον ποινή εντός του πλαισίου της οριζόμενης από την οικεία διάταξη ποινής σύμφωνα με το υιοθετούμενο από τον Ποινικό Κώδικα και δυνητικά εφαρμοζόμενο σύστημα της ενιαίας ποινής (Α.Π. 657/2017, Α.Π. 57/2017, Α.Π. 28/2017). Περαιτέρω, κατά την ουσιαστικού δικαίου διάταξη του άρθρου 117 παρ. 1 του Π.Κ., όταν ο νόμος απαιτεί έγκληση για την ποινική δίωξη κάποιας αξιόποινης πράξεως, το αξιόποινο εξαλείφεται αν ο δικαιούχος δεν υπέβαλε την έγκληση μέσα σε τρεις μήνες από την ημέρα που έλαβε γνώση για την πράξη που τελέσθηκε και για το πρόσωπο που την τέλεσε ή για έναν από τους συμμετόχους της. Αν από της τελέσεως μέχρι την υποβολή της εγκλήσεως έχει παρέλθει το ανωτέρω τρίμηνο, πρέπει να εκτίθεται στην απόφαση ο χρόνος κατά τον οποίο ο παθών έλαβε γνώση της εγκληματικής πράξεως και του δράστη αυτής, για να μπορεί να ελεγχθεί η τήρηση του άνω τριμήνου της εγκλήσεως. Ακόμη, η κατά τα άρθρα 93 παρ. 3 του Συντάγματος και 139 του Κ.Π.Δ, απαιτουμένη ειδική και εμπεριστατωμένη αιτιολογία, η έλλειψη της οποίας ιδρύει τον από το άρθρο 510 παρ. 1 στοιχ. Δ' του Κ.Π.Δ. προβλεπόμενο λόγο αναιρέσεως, υπάρχει όταν, προκειμένου για καταδικαστική απόφαση, αναφέρονται σ' αυτή, με σαφήνεια, πληρότητα και χωρίς αντιφάσεις ή λογικά κενά, τα πραγματικά περιστατικά που προέκυψαν από την αποδεικτική διαδικασία, στα οποία στηρίχθηκε η κρίση του δικαστηρίου για την συνδρομή των αντικειμενικών και υποκειμενικών στοιχείων του εγκλήματος, οι αποδείξεις που τα θεμελιώνουν και οι συλλογισμοί με βάση τους οποίους υπήχθησαν τα περιστατικά αυτά στην ουσιαστική ποινική διάταξη που εφαρμόσθηκε. Για την ύπαρξη ειδικής αιτιολογίας είναι παραδεκτή η αλληλοσυμπλήρωση του αιτιολογικού με το διατακτικό της αποφάσεως, τα οποία αποτελούν ενιαίο σύνολο, δεν υπάρχει δε έλλειψη αιτιολογίας και στην περίπτωση που αυτή εξαντλείται σε επανάληψη του διατακτικού της αποφάσεως, το οποίο, όμως, εκτός από τα τυπικά στοιχεία του κατηγορητηρίου, περιέχει και πραγματικά περιστατικά τόσον αναλυτικά και με τόση πληρότητα, ώστε να καθίσταται περιττή η διαφοροποίηση της διατυπώσεως του σκεπτικού της. Ως προς τα αποδεικτικά μέσα, που λήφθηκαν υπόψη από το δικαστήριο για την διαμόρφωση της κρίσεώς του, για την πληρότητα της αιτιολογίας, αρκεί ο γενικός προσδιορισμός ως προς το είδος τους, χωρίς να απαιτείται αναλυτική παράθεση αυτών ή να διευκρινίζεται τι προκύπτει από το καθένα χωριστά ή από ποιο συγκεκριμένο αποδεικτικό μέσο αποδείχτηκε η κάθε παραδοχή. Ακόμη, δεν είναι απαραίτητη η αξιολογική συσχέτιση και σύγκριση των διαφόρων αποδεικτικών μέσων και των μαρτυρικών καταθέσεων μεταξύ τους ή να προσδιορίζεται ποιο βάρυνε περισσότερο για τον σχηματισμό της δικανικής κρίσεως. Το δε γεγονός ότι στην απόφαση εξαίρονται ορισμένα μόνο από τα αποδεικτικά μέσα δεν σημαίνει ότι δεν έχουν ληφθεί υπόψη και δεν έχουν συνεκτιμηθεί τα υπόλοιπα, ούτε απαιτείται να αιτιολογείται γιατί δεν εξαίρονται και εκείνα. Δεν αρκεί, όμως, να περιορίσθηκε το δικαστήριο σε τυπική ρηματική αναφορά των αποδεικτικών μέσων ως προς το είδος τους ή σε επιλεκτική εκτίμηση και αξιολόγηση μερικών μόνο από αυτά, αλλά απαιτείται να συνάγεται με βεβαιότητα από την απόφαση, ότι αυτό έλαβε πράγματι υπόψη του, συνεκτίμησε και αξιολόγησε το περιεχόμενο όλων των αποδεικτικών μέσων για τη διαμόρφωση της δικανικής πεποιθήσεώς του. Επίσης, δεν αποτελούν λόγο αναιρέσεως αιτιάσεις, που ανάγονται σε εσφαλμένη εκτίμηση των αποδείξεων, όπως είναι η στάθμιση από το δικαστήριο της ουσίας της αποδεικτικής σημασίας και βαρύτητας συγκεκριμένων εγγράφων και μαρτυρικών καταθέσεων, η παράλειψη αξιολογικής συσχετίσεως και συγκρίσεως των αποδεικτικών μέσων μεταξύ τους, η αμφισβήτηση ή η απόκρουση του αποδεικτικού πορίσματος, στο οποίο κατέληξε το δικαστήριο από την λειτουργική συσχέτιση και συναξιολόγηση του περιεχομένου όλων των αποδεικτικών μέσων, αφού σ' αυτές τις περιπτώσεις, υπό την επίφαση της ελλείψεως αιτιολογίας, πλήττεται η αναιρετικά ανέλεγκτη κρίση του δικαστηρίου για την ουσία της υποθέσεως. Η, κατά τα ανωτέρω, απαιτουμένη ειδική και εμπεριστατωμένη αιτιολογία της αποφάσεως πρέπει να υπάρχει όχι μόνο ως προς την κατηγορία, αλλά πρέπει να εκτείνεται και στους αυτοτελείς ισχυρισμούς, που προβάλλονται από τον κατηγορούμενο ή τον συνήγορό του. Τέτοιος ισχυρισμός είναι εκείνος που προβάλλεται στο δικαστήριο της ουσίας, σύμφωνα με τις διατάξεις των άρθρων 170 παρ. 2 και 333 παρ. 2 του Κ.Π.Δ. και η συνδρομή του συνεπάγεται την εξάλειψη του αξιοποίνου της πράξεως, όπως ο από το άρθρο 117 του Π.Κ. λόγος της εξαλείψεως του αξιοποίνου πράξεως που διώκεται κατ' έγκληση, λόγω μη υποβολής αυτής εντός της τρίμηνης προθεσμίας. Η απόρριψη ενός τέτοιου ισχυρισμού πρέπει να αιτιολογείται ιδιαιτέρως. Εάν το δικαστήριο δεν αιτιολογήσει ειδικώς την κρίση του σε περίπτωση απορρίψεως αυτοτελούς ισχυρισμού που έχει προβληθεί παραδεκτά, ιδρύεται ο αναιρετικός λόγος του άρθρου 510 παρ. 1 στοιχ. Δ' του Κ.Π.Δ. για έλλειψη αιτιολογίας. Τέλος, κατά την διάταξη του άρθρου 510 παρ. 1 στοιχ. Ε' του Κ.Π.Δ., λόγο αναιρέσεως της αποφάσεως αποτελεί και η εσφαλμένη ερμηνεία ή εφαρμογή ουσιαστικής ποινικής διατάξεως. Εσφαλμένη ερμηνεία τέτοιας διατάξεως υπάρχει όταν το δικαστήριο αποδίδει σ' αυτήν διαφορετική έννοια από εκείνη που πραγματικά έχει, ενώ εσφαλμένη εφαρμογή συντρέχει όταν το δικαστήριο της ουσίας δεν υπάγει σωστά τα πραγματικά περιστατικά, που έχει δεχθεί ότι αποδείχθηκαν στην διάταξη που εφαρμόσθηκε, αλλά και όταν η διάταξη αυτή παραβιάσθηκε εκ πλαγίου, πράγμα που συμβαίνει όταν στο πόρισμα της αποφάσεως, που περιλαμβάνεται στο συνδυασμό του διατακτικού προς το σκεπτικό και ανάγεται στα στοιχεία και την ταυτότητα του εγκλήματος, για το οποίο πρόκειται, έχουν εμφιλοχωρήσει ασάφειες, αντιφάσεις ή λογικά κενά, με αποτέλεσμα να καθίσταται ανέφικτος ο αναιρετικός έλεγχος της ορθής ή μη εφαρμογής του νόμου, οπότε η απόφαση στερείται νόμιμης βάσεως (Α.Π. 469/2016, Α.Π. 21/2016). Στην προκειμένη περίπτωση, όπως προκύπτει από τα, επισκοπούμενα παραδεκτώς για τις ανάγκες του αναιρετικού ελέγχου, πρακτικά της προσβαλλομένης υπ' αριθμ. 18416/2017 αποφάσεως, το Τριμελές Πλημμελειοδικείο Αθηνών, που την εξέδωσε, δικάζοντας σε δεύτερο βαθμό, με επιτρεπτή αλληλοσυμπλήρωση σκεπτικού και διατακτικού, χωρίς να αντιφάσκει το περιεχόμενο του ενός των μερών αυτών της αποφάσεως προς το περιεχόμενο του άλλου, δέχθηκε, κατά την αναιρετικώς ανέλεγκτη περί τα πράγματα κρίση του, μετά από εκτίμηση και αξιολόγηση των κατ' είδος αναφερομένων στην ίδια απόφαση αποδεικτικών μέσων, κατά λέξη, τα εξής πραγματικά περιστατικά: "Από την κύρια αποδεικτική διαδικασία και τα έγγραφα των οποίων έγινε η ανάγνωση στο ακροατήριο, καθώς και από την κατάθεση του μάρτυρα υπερασπίσεως που εξετάσθηκε νομότυπα στο ακροατήριο, σε συνδυασμό με την απολογία των κατηγορουμένων και την εν γένει συζήτηση της υποθέσεως, προέκυψε και το Δικαστήριο πείστηκε ότι κατά τον χρόνο και τον τόπο που αναφέρεται στο κατηγορητήριο, οι κατηγορούμενοι τέλεσαν τις πράξεις για τις οποίες κατηγορούνται και κατά συνέπεια πρέπει να κηρυχθούν ένοχοι, όπως ειδικότερα διαλαμβάνεται στο διατακτικό της παρούσης. Όσον αφορά τον αυτοτελή ισχυρισμό περί εκπροθέσμου υποβολής της εγκλήσεως, ότι δηλαδή ο εγκαλών υπέβαλε την έγκληση μετά από την παρέλευση τριμήνου από την γνώση της μεταβιβάσεως των ακινήτων, πρέπει να απορριφθεί ως ουσία αβάσιμος, αφενός διότι η έγκληση υπεβλήθη μεν στις 3-12-2012 ενώ η γονική παροχή έγινε με συμβολαιογραφική πράξη στις 31-12-2009, όμως οι κατηγορούμενοι δεν προσκόμισαν έγγραφα που να αποδεικνύουν πότε έγιναν οι μεταγραφές της γονικής παροχής, ώστε να προκύπτει η ακριβής ημερομηνία που συντελέσθηκε η μεταβίβαση της κυριότητας και αφετέρου διότι δεν απεδείχθη ότι ο κατηγορούμενος όφειλε ή πράγματι έμαθε τη μεταβίβαση της κυριότητας σε χρόνο προγενέστερο της 3-9-2012, ήτοι προ τριμήνου από την υποβολή της εγκλήσεως. Επίσης, απεδείχθη ότι ο πρώτος κατηγορούμενος πράγματι μεταβίβασε τα αναφερόμενα στις από 31-12-2009 συμβολαιογραφικές πράξεις με αριθμό ... στις θυγατέρες του, αφού κοινοποιήθηκε σ' αυτόν η υπ' αριθμ. 2641/2009 τελεσίδικη απόφαση του Εφετείου Αθηνών η οποία τον υποχρεώνει να καταβάλει στον Σ. Φ. το ποσό των 50.000 ευρώ ως χρηματική ικανοποίηση λόγω ηθικής βλάβης. Ως προς τη μεταβίβαση ο πρώτος κατηγορούμενος δεν απέδειξε για ποιο λόγο προέβη σε γονική παροχή προς τις θυγατέρες του, ακριβώς το χρονικό διάστημα μετά από την τελεσιδικία της αποφάσεως, πολλώ δε μάλλον που εκείνη την χρονική περίοδο οι εν λόγω θυγατέρες δεν εργάζονταν και δεν θα μπορούσαν να εκμεταλλευτούν τα ακίνητα. Επίσης, τα εν λόγω ακίνητα δεν είναι διαμερίσματα ώστε να δύνανται να κατοικήσουν σε αυτά, ούτε και προσοδοφόρα ώστε να αποκτούν εισόδημα από αυτά. Τέλος, ως προς την γνώση των θυγατέρων του πρώτου κατηγορουμένου ότι η εν λόγω μεταβίβαση είναι καταδολιευτική και έγινε προς βλάβη των συμφερόντων του εγκαλούντος, πρέπει να σημειωθεί ότι αυτή τεκμαίρεται λόγω της συγγένειάς τους με τον πατέρα τους και διότι γνώριζαν ότι ο πατέρας τους είχε καταδικασθεί σε χρηματική ικανοποίηση λόγω ηθικής βλάβης και συνέπραξαν ώστε να καταστεί αφερέγγυος". Ακολούθως και υπό τις παραδοχές αυτές κήρυξε τους κατηγορουμένους ενόχους, με την αναγνώριση του ελαφρυντικού του άρθρου 133 του Π.Κ. για την τρίτη εξ αυτών, κατά πιστή μεταφορά, του ότι: "Α) Ο πρώτος κατηγορούμενος Σ. Ι., με περισσότερες πράξεις που συνιστούν εξακολούθηση του ιδίου εγκλήματος, με πρόθεσή του, δηλαδή θέλοντας την παραγωγή των περιστατικών που κατά νόμο απαρτίζουν την έννοια κάποιας αξιόποινης πράξης και ενώ ήταν οφειλέτης ματαίωσε ολικά την ικανοποίηση του δανειστή του, απαλλοτριώνοντας χωρίς ισότιμο και αξιόχρεο αντάλλαγμα περιουσιακά του στοιχεία και κατασκευάζοντας ψεύτικες δικαιοπραξίες. Συγκεκριμένα, κατά τον παραπάνω τόπο και χρόνο, ενώ ήταν οφειλέτης του εγκαλούντος Σ. Φ., οφείλοντας σε αυτόν το ποσό των 106.300 ευρώ, καθόσον ύστερα από την κατάθεση σε βάρος του ενώπιον του Πολυμελούς Πρωτοδικείου Αθηνών της από 21/12/2000 και με ΓΑΚ .../21-12-2000 αγωγής του εγκαλούντος, επί της οποίας εκδόθηκε αρχικά η υπ' αριθμ. 1686/2004 απόφαση του Πολυμελούς Πρωτοδικείου Αθηνών και ακολούθως η υπ' αριθμ. 2641/14-5-2009 απόφαση του Εφετείου Αθηνών, υποχρεώθηκε αυτός (κατηγορούμενος), δυνάμει της τελευταίας αποφάσεως, να καταβάλει στον εγκαλούντα, ως αποζημίωση για σωματική βλάβη από αμέλεια που προκάλεσε σ' αυτόν, ως ιατρός, στα πλαίσια χειρουργικής επεμβάσεως, το ποσό των 50.000 ευρώ νομιμοτόκως, από την επομένη της επιδόσεως της αγωγής μέχρι την εξόφληση και ενώ περαιτέρω ο κατηγορούμενος έλαβε γνώση των ως άνω απαιτήσεων του εγκαλούντος, αφού ακριβές αντίγραφο από το απόγραφο της υπ' αριθμ. 2641/14-5-2009 αποφάσεως του Εφετείου Αθηνών με επιταγή προς πληρωμή επιδόθηκε σ' αυτόν στις 9-11-2009, συνταχθείσης προς τούτο της υπ' αριθμ. ... /9-11-2009 εκθέσεως επιδόσεως του δικαστικού επιμελητή του Πρωτοδικείου Αθηνών Κ. Κ., ο ανωτέρω, με σκοπό να ματαιώσει την ικανοποίηση του ως άνω δανειστή του μεταβίβασε με γονική παροχή στα τέκνα του Α. Ι. και Δ.-Γ. Ι. (β' και γ' κατηγορούμενες αντίστοιχα) όλα τα περιουσιακά του στοιχεία και δη: α) με το υπ' αριθμ. .../31-12-2009 συμβόλαιο γονικής παροχής της συμβολαιογράφου Κρωπίας Α. συζύγου Δ. Γ., μεταβίβασε σε αυτές δέκα επτά (17) ακίνητα ιδιοκτησίας του (αγροτεμάχια) που βρίσκονται στη θέση "..." της κτηματικής περιφέρειας του Δήμου ... Αττικής, συνολικής αξίας 202.239,66 ευρώ και β) με το υπ' αριθμ. .../31-12-2009 συμβόλαιο γονικής παροχής της ιδίας ως άνω συμβολαιογράφου, μεταβίβασε σε αυτές οκτώ (8) ακίνητα ιδιοκτησίας του (αγροτεμάχια) που βρίσκονται στις ίδιες παραπάνω θέσεις της κτηματικής περιφέρειας του Δήμου ... Αττικής, συνολικής αξίας 72.966,94 ευρώ, παρότι τα ως άνω ακίνητα ήταν τα μοναδικά περιουσιακά στοιχεία που διέθετε ο ίδιος στο όνομά του και από τα οποία μπορούσαν να ικανοποιηθούν οι αξιώσεις του εγκαλούντος, ματαιώνοντας έτσι με τον τρόπο αυτό ο κατηγορούμενος την ικανοποίηση του ανωτέρω. Ο δε εγκαλών έλαβε γνώση των ως άνω καταδολιευτικών δικαιοπραξιών την 4-12-2012 ημερομηνία κατά την οποία έλαβε επικυρωμένα αντίγραφα των δύο ως άνω γονικών παροχών από το κτηματολόγιο Κρωπίας. Β) Οι β' και γ' κατηγορούμενες Α. Ι. και Δ.-Γ. Ι., την 31-12-2009 ως τέκνα του πρώτου κατηγορουμένου, με πρόθεσή τους παρείχαν άμεση συνδρομή στον τελευταίο, κατά την εκτέλεση και στην εκτέλεση από αυτόν της ως άνω κύριας πράξεως της καταδολίευσης δανειστή κατ' εξακολούθηση. Ειδικότερα, καίτοι γνώριζαν την ύπαρξη της οφειλής του πρώτου κατηγορουμένου απέναντι στον εγκαλούντα καθώς και την μη ύπαρξη άλλων περιουσιακών στοιχείων του ιδίου (πρώτου κατηγορουμένου), συνέπραξαν ωστόσο στην κατάρτιση των υπ' αριθμ. .../31-12-2009 και .../31-12-2009 συμβολαίων γονικής παροχής, υπογράφοντας σε αυτά ως "αποδεχόμενες" την γονική παροχή και συνδράμοντας έτσι τον πρώτο κατηγορούμενο να μεταβιβάσει στις ίδιες τα ως άνω περιουσιακά του στοιχεία και ματαιώνοντας έτσι, με πρόθεσή τους, την ικανοποίηση του εγκαλούντος". Με αυτά που δέχθηκε, κατά τον συνδυασμό σκεπτικού και διατακτικού, το Δικαστήριο της ουσίας δεν διέλαβε στην προσβαλλομένη απόφασή του την απαιτουμένη από τις ανωτέρω διατάξεις του Συντάγματος και του Κ.Π.Δ. ειδική και εμπεριστατωμένη αιτιολογία, ενώ εσφαλμένως ερμήνευσε και εφάρμοσε τις ουσιαστικές ποινικές διατάξεις. Ειδικότερα η αιτιολογία αυτή, σύμφωνα με όσα αναπτύχθηκαν ανωτέρω, δεν είναι ειδική και εμπεριστατωμένη, αλλά ασαφής και ελλιπής, αφού για την πληρότητά της, ουδεμία αναφορά γίνεται τόσο στο σκεπτικό, όσο και στο διατακτικό στην ημερομηνία ή στις ημερομηνίες μεταγραφής στα βιβλία μεταγραφών του Υποθηκοφυλακείου Κρωπίας των ως άνω μεταβιβαστικών πράξεων, αφού η συντέλεση των απαλλοτριωτικών δικαιοπραξιών ολοκληρώνεται με τη μεταγραφή των εκποιητικών συμβάσεων και κατά τα εκτεθέντα στη μείζονα σκέψη, αυτός είναι και ο χρόνος τελέσεως της αξιόποινης πράξεως της καταδολιεύσεως των δανειστών (Α.Π. 1237/2016). Περαιτέρω και σχετικώς με την απόρριψη από το δικαστήριο της ουσίας του αυτοτελούς ισχυρισμού των κατηγορουμένων και ήδη αναιρεσειόντων περί εξαλείψεως του αξιοποίνου της πράξεως, με την αιτίασή τους ότι είχε παρέλθει, κατά την υποβολή της σε βάρος τους εγκλήσεως, χρονικό διάστημα μεγαλύτερο των τριών μηνών από τότε που ο εγκαλών έλαβε γνώση της πράξεως, η παρατεθείσα στην προσβαλλομένη απόφαση αιτιολογία δεν είναι ειδική και εμπεριστατωμένη. Τούτο δε διότι δεν αιτιολογείται επαρκώς η απόρριψη του προβληθέντος αυτού αυτοτελούς ισχυρισμού από τις σχετικές αναφορές στο αιτιολογικό και το διατακτικό της αποφάσεως, που παραδεκτά αλληλοσυμπληρώνονται. Το δίκασαν δικαστήριο δέχθηκε ότι η έγκληση που κατατέθηκε στις 3-12-2012, υποβλήθηκε εντός τριμήνου από τον χρόνο κατά τον οποίο ο εγκαλών έλαβε γνώση της τελέσεως της ως άνω αξιόποινης πράξεως, γνώση που τοποθετείται στις 4-12-2012, οπότε κατά τη σκέψη και διατύπωση της αποφάσεως, ο εγκαλών έλαβε γνώση των ως άνω καταδολιευτικών δικαιοπραξιών την 4-12-2012, χωρίς και πάλι να διευκρινίζεται ο χρόνος της μεταγραφής των δύο ως άνω γονικών παροχών από το Υποθηκοφυλακείο Κρωπίας, οπότε και θα άρχιζε η τρίμηνη προθεσμία για την υποβολή της προαναφερομένης εγκλήσεως.
Συνεπώς, οι από το άρθρο 510 παρ. 1 στοιχ. Δ' και Ε' του Κ.Π.Δ. μοναδικοί λόγοι αναιρέσεως, με τους οποίους πλήττεται η προσβαλλομένη απόφαση για έλλειψη ειδικής και εμπεριστατωμένης αιτιολογίας, καθώς και για εσφαλμένη ερμηνεία και εφαρμογή ουσιαστικής ποινικής διατάξεως είναι βάσιμοι και πρέπει, κατά παραδοχή τους, να αναιρεθεί η προσβαλλομένη απόφαση. Κατ' ακολουθία των ανωτέρω και μη υπαρχόντων άλλων λόγων αναιρέσεως προς έρευνα πρέπει η κρινομένη αίτηση αναιρέσεως να γίνει δεκτή ως βάσιμη στην ουσία της και να παραπεμφθεί η υπόθεση για νέα συζήτηση στο ίδιο δικαστήριο, που θα συγκροτηθεί από άλλους δικαστές, εκτός από εκείνους που τη δίκασαν προηγουμένως (άρθρο 519 του Κ.Π.Δ.).
ΓΙΑ ΤΟΥΣ ΛΟΓΟΥΣ ΑΥΤΟΥΣ
Αναιρεί την υπ' αριθμ. 18416/2017 απόφαση του Ζ' Τριμελούς Πλημμελειοδικείου Αθηνών.
Παραπέμπει την υπόθεση αυτή για νέα συζήτηση στο ίδιο δικαστήριο συντιθησόμενο από άλλους δικαστές, εκτός από εκείνους που τη δίκασαν προηγουμένως.
Κρίθηκε και αποφασίσθηκε στην Αθήνα στις 1 Δεκεμβρίου 2017.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 6 Δεκεμβρίου 2017.
Η ΑΝΤΙΠΡΟΕΔΡΟΣ      Ο ΓΡΑΜΜΑΤΕΑΣ

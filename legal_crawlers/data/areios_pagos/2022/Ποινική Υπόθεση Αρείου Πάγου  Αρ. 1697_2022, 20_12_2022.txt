Ποινική Υπόθεση Αρείου Πάγου  Αρ. 1697/2022, 20/12/2022

Αριθμός 1697/2022
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ζ' Ποινικό Τμήμα - (Σε Συμβούλιο)
Συγκροτήθηκε από τους Δικαστές: Γεώργιο Χριστοδούλου, Αντιπρόεδρο του Αρείου Πάγου, Μαρία Κουβίδου, Βασίλειο Μαχαίρα, Αικατερίνη Κρυσταλλίδου και Ελευθέριο Σισμανίδη - Εισηγητή, Αρεοπαγίτες.
Με την παρουσία και της Αντεισαγγελέως του Αρείου Πάγου Αδαμαντίας Οικονόμου (γιατί κωλύεται ο Εισαγγελέας) και του Γραμματέως Γεράσιμου Βάλσαμου.
Συνήλθε σε συμβούλιο στο Κατάστημά του στις 7 Δεκεμβρίου 2022, προκειμένου να αποφανθεί για την αίτηση του Εισαγγελέα Πρωτοδικών Αθηνών, περί κανονισμού αρμοδιότητας δικαστηρίου, με εγκαλούμενους τους: 1. Α. Τ. - Πρόεδρο Πρωτοδικών, 2. Κ. Α. - Πρωτοδίκη Αθηνών, 3. Δ. Γ. - Πάρεδρο Πρωτοδικείου Αθηνών. Και εγκαλούντα: Δ. Σ..
Η αίτηση αυτή με αρ. πρωτ. 156028/23-5-2022, που απευθύνεται στον Εισαγγελέα του Αρείου Πάγου, καταχωρίστηκε στο οικείο πινάκιο με τον αριθμό 521/2022.
Έπειτα η Αντεισαγγελέας του Αρείου Πάγου Αδαμαντία Οικονόμου εισήγαγε για κρίση στο Συμβούλιο τη σχετική δικογραφία με την πρόταση του Αντεισαγγελέα του Αρείου Πάγου Ιωάννη Προβατάρη με αριθμό 198/27-9-2022 στην οποία αναφέρονται τα ακόλουθα: "Εισάγω στο Δικαστήριό Σας, ως Συμβούλιο, την υπ' αριθμ. πρωτ. 156028/19.05.2022 αίτηση του Εισαγγελέα Πρωτοδικών Αθηνών, για κανονισμό αρμοδιότητος κατά παραπομπή και εκθέτω τα ακόλουθα:
Σύμφωνα με το άρθρο 135 περ. ε' ΚΠΔ, όπου ορίζονται οι περιπτώσεις της κατά παραπομπή αρμοδιότητος, όταν ο εγκαλών ή αδικηθείς ή ο κατηγορούμενος είναι δικαστικός λειτουργός από τον βαθμό του Παρέδρου σε Πρωτοδικείο ή Εισαγγελία και άνω και υπηρετεί στο αρμόδιο, βάσει των άρθρων 122-125 ΚΠΔ, Δικαστήριο, διατάσσεται η παραπομπή της υποθέσεως από το αρμόδιο Δικαστήριο, σε άλλο ισόβαθμο και ομοειδές. Σκοπός της διατάξεως είναι η εξασφάλιση της απόλυτης ανεξαρτησίας της δικαστικής κρίσεως και ο αποκλεισμός κάθε υπόνοιας για μεροληψία, οφειλομένη στο γεγονός, ότι ο εγκαλών ή αδικηθείς ή ο κατηγορούμενος δικαστικός λειτουργός υπηρετεί στο ίδιο δικαστήριο. Η παραπομπή αυτή σε άλλο δικαστήριο γίνεται όχι μόνο στο στάδιο της κύριας διαδικασίας, αλλά και σε αυτό της προδικασίας, που περιλαμβάνει την προκαταρκτική εξέταση, αλλά και την άσκηση της ποινικής διώξεως, προς εξασφάλιση του ανεπηρέαστου της δικαστικής κρίσεως και της εξαλείψεως υπονοιών μεροληψίας, λόγω της συνυπηρετήσεως. Εξάλλου, σύμφωνα με το άρθρο 136 παρ. 1 ΚΠΔ, την παραπομπή μπορεί να ζητήσει ο Εισαγγελέας, ο κατηγορούμενος και ο υποστηρίζων την κατηγορία, αποφασίζει δε για αυτήν, εάν πρόκειται για παραπομπή από δικαστήριο της περιφέρειας ενός Εφετείου σε δικαστήριο της περιφέρειας άλλου Εφετείου, ο Άρειος Πάγος, ως Συμβούλιο και εφαρμόζονται αναλογικά οι διατάξεις των άρθρων 132 και 134α ΚΠΔ.(ΑΠ 13/2015).
Στην προκειμένη περίπτωση με την ανωτέρω αίτηση υποβάλλεται η συνημμένη έγκληση από 11.05.2022, του Δ. Σ. του Α., κατοίκου .., εναντίον α) της Προέδρου Πρωτοδικών Αθηνών Α. Τ., β) της Πρωτοδίκη (τότε) Αθηνών Κ. Α., γ) του Παρέδρου Πρωτοδικείου Αθηνών (τότε) Δ. Γ., για τις πράξεις της παραβάσεως καθήκοντος και συκοφαντικής δυσφημίσεως (άρθρα 13 περ. α', 259, 363 ΠΚ), φερόμενες ως τελεσθείσες στην Αθήνα στις 24.02.2022.
Από την υπ' αριθμ. πρωτ. 3787/19.05.2022 βεβαίωση Πρωτοδικείου Αθηνών, που έχει επισυναφθεί στη δικογραφία, εξάγεται ότι οι εγκαλούμενοι Δικαστικοί Λειτουργοί, υπηρετούν στο Πρωτοδικείο Αθηνών, ήτοι στην αρμόδια για τον περαιτέρω χειρισμό της καταγγελίας υπηρεσία, επομένως επιβάλλεται ο καθορισμός, μέσω του αιτουμένου κανονισμού αρμοδιότητας, άλλων Εισαγγελικών και Δικαστικών Αρχών, στις οποίες θα μεταβιβασθεί η δικογραφία, προκειμένου να επιληφθούν σχετικά, λαμβανομένου υπ' όψη και ότι στο Εφετείο Αθηνών δεν υπάγεται δεύτερο Πρωτοδικείο.
ΓΙΑ ΤΟΥΣ ΛΟΓΟΥΣ ΑΥΤΟΥΣ Προτείνω : Να διατάξει το Δικαστήριό Σας, ως Συμβούλιο, σύμφωνα με τα άρθρα 135 περ. ε' και 136 § 1 ΚΠΔ, την παραπομπή της υποθέσεως, που αναφέρεται στην υπ' αριθμ. πρωτ. 156028/23.05.2022 αίτηση του Εισαγγελέα Πρωτοδικών/Αθηνών και αφορά στην από 11.05.2022 έγκληση του Δ. Σ. του Α., κατοίκου..., κατά α) της Προέδρου Πρωτοδικών Αθηνών Α. Τ., β) της Πρωτοδίκη (τότε) Αθηνών Κ. Α., γ) του Παρέδρου Πρωτοδικείου Αθηνών (τότε) Δ. Γ., από τις αρμόδιες Εισαγγελικές και Δικαστικές Αρχές του Πρωτοδικείου και του Εφετείου Αθηνών, στις αντίστοιχες Εισαγγελικές και Δικαστικές Αρχές του Πρωτοδικείου και Εφετείου Πειραιώς.
Ο Αντεισαγγελέας του Αρείου Πάγου Ιωάννης Προβατάρης".
Αφού άκουσε την Αντεισαγγελέα, που αναφέρθηκε στην παραπάνω εισαγγελική πρόταση.
ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ
Ι. Εισάγεται ενώπιον του Δικαστηρίου του Αρείου Πάγου, που δικάζει σε Συμβούλιο, σύμφωνα με τα άρθρα 135 περ. ε' και 136 παρ. 1 στοιχ. β' του Κ.Ποιν.Δ., που κυρώθηκε με το Ν. 4620/2019 (Φ.Ε.Κ. 96/11-6-2019, τεύχος πρώτο) και ισχύει από 1-7-2019, η υπ' αρ. πρωτ. 156028/23-5-2022 αίτηση του Αντεισαγγελέα Πρωτοδικών Αθηνών Απόστολου Ανδρέου για καθορισμό αρμοδιότητας κατά παραπομπή, με την οποία ζητείται η παραπομπή της υπόθεσης που αφορά την υπό στοιχεία Α.Β.Μ. ... μήνυση - έγκληση, που υπέβαλε ο Δ. Σ. του Α., στον Εισαγγελέα Πλημμελειοδικών Αθηνών, στρεφόμενη κατά των δικαστών της σύνθεσης του Β' Τριμελούς Πλημμελειοδικείου Αθηνών, που εξέδωσε την υπ' αρ. ΒΤ 406/14-2-2022 απόφαση, συγκεκριμένα δε κατά των: α) Α. Τ., Προέδρου Πρωτοδικών, β) Κ. Α., Πρωτοδίκη, και γ) Δ. Γ., Παρέδρου Πρωτοδικείου, που υπηρετούν στο Πρωτοδικείο Αθηνών, από τις Εισαγγελικές και Δικαστικές αρχές του Πρωτοδικείου Αθηνών, στις αντίστοιχες αρχές άλλου ισόβαθμου και ομοειδούς δικαστηρίου.
ΙΙ. Κατά το άρθρο 135 στοιχ. ε' του Κ.Ποιν.Δ., που κυρώθηκε με το Ν. 4620/2019 (Φ.Ε.Κ. 96/11-6-2019, τεύχος πρώτο) και ισχύει από 1-7-2019, όταν ο εγκαλών ή ο ζημιωμένος ή ο κατηγορούμενος είναι δικαστικός λειτουργός από το βαθμό του παρέδρου σε πρωτοδικείο ή εισαγγελία και άνω και υπηρετεί στο αρμόδιο σύμφωνα με τα άρθρα 122 - 125 δικαστήριο, διατάσσεται η παραπομπή της υπόθεσης από το αρμόδιο δικαστήριο σε άλλο ισόβαθμο και ομοειδές. Ο δικαιολογητικός λόγος της διάταξης αυτής είναι η διασφάλιση της απόλυτης ανεξαρτησίας της κρίσης του δικαστικού λειτουργού και ο αποκλεισμός κάθε υπόνοιας για μεροληψία, οφειλόμενης στο γεγονός ότι ο παθών ή ο ζημιωμένος ή ο κατηγορούμενος δικαστικός λειτουργός υπηρετεί στο ίδιο (αρμόδιο) δικαστήριο, που θα κρίνει την υπόθεση. Περαιτέρω, όπως προκύπτει από τη διάταξη του άρθρου 136 παρ. 1 περ. β' του ίδιου παραπάνω Κ.Ποιν.Δ., αρμόδιο να αποφασίσει την παραπομπή είναι το Δικαστήριο του Αρείου Πάγου, που συνέρχεται σε Συμβούλιο, όταν δεν υπάρχει αρμοδιότητα του Συμβουλίου Εφετών. Από την ερμηνευτική προσέγγιση της έννοιας και του διωκόμενου σκοπού των ως άνω διατάξεων των άρθρων 135 και 136 του Κ.Ποιν.Δ., σε συνδυασμό με εκείνες των άρθρων 122 - 125 του ιδίου παραπάνω Κ.Ποιν.Δ., προκύπτει ότι ο κανονισμός της αρμοδιότητας κατά παραπομπή δεν περιορίζεται μόνο στην εκδίκαση της υπόθεσης, αλλά εκτείνεται και στην προδικασία και καταλαμβάνει, τόσο την κίνηση της ποινικής δίωξης, όσο και την προκαταρκτική εξέταση, καθόσον και στις περιπτώσεις αυτές συντρέχει ο ίδιος, κατά τα άνω, δικαιολογητικός λόγος, ο οποίος αποτελεί έκφανση της δίκαιης δίκης, που είναι η ουσιαστική και αδιάβλητη, με διαδικαστικές (δικονομικές) εγγυήσεις, διεξαγωγή της δίκης εντός εύλογου χρόνου, ώστε να είναι δυνατή η αντικειμενική αναζήτηση της αλήθειας και η έγκαιρη και αποτελεσματική προστασία του διαδίκου (Α.Π. 466/2022).
ΙΙΙ. Στην προκείμενη περίπτωση, από τα έγγραφα που υπάρχουν στον φάκελο της δικογραφίας, προκύπτει ότι ο Δ. Σ. του Α. και της Κ., κάτοικος ... με την από 11-5-2022 υπό στοιχεία Α.Β.Μ. ... μήνυση - έγκλησή του, απευθυνόμενη στον Εισαγγελέα Πλημμελειοδικών Αθηνών, στρεφόμενη κατά των δικαστών της σύνθεσης του Β' Τριμελούς Πλημμελειοδικείου Αθηνών, που εξέδωσε την υπ' αρ. ΒΤ 406/14-2-2022 απόφαση, αποτελούμενο από τους: α) Α. Τ., Πρόεδρο Πρωτοδικών, β) Κ. Α., Πρωτοδίκη, και γ) Δ. Γ., Πάρεδρο Πρωτοδικείου, που υπηρετούν στο Πρωτοδικείο Αθηνών, κατήγγειλε τους τελευταίους για τις αξιόποινες πράξεις της παράβασης καθήκοντος και της συκοφαντικής δυσφήμησης (άρθρα 13 περ. α', 259 και 363 του Π.Κ.). Ήδη, ο Αντεισαγγελέας Πρωτοδικών Αθηνών Απόστολος Ανδρέου με την ένδικη υπ' αρ. πρωτ. 156028/23-5-2022 αίτησή του προς τον Εισαγγελέα του Αρείου Πάγου, λαμβανομένου υπόψη ότι η ανωτέρω εκκρεμής ποινική υπόθεση χρήζει διερεύνησης για την αλήθεια ή μη των καταγγελλόμενων ως άνω αξιόποινων πράξεων, ζητεί τον κανονισμό αρμοδιότητας, δεδομένου ότι, όπως προαναφέρθηκε, η επίμαχη καταγγελία, στρέφεται κατά των παραπάνω δικαστικών λειτουργών: α) Α. Τ., Προέδρου Πρωτοδικών, β) Κ. Α., Πρωτοδίκη, και γ) Δ. Γ., Παρέδρου Πρωτοδικείου, που υπηρετούν στο Πρωτοδικείο Αθηνών (βλ. το υπ' αρ. πρωτ. 3787/19-5-2022 έγγραφο του Τμήματος Γραμματείας του Προέδρου του Τριμελούς Συμβουλίου Διεύθυνσης του Πρωτοδικείου Αθηνών, προς τον Εισαγγελία Πρωτοδικών Αθηνών, που βρίσκεται στον φάκελο της δικογραφίας), δεν υφίσταται δε ευχέρεια του Συμβουλίου Εφετών Αθηνών να διατάξει την παραπομπή της υπόθεσης σε άλλο δικαστήριο που να ανήκει στην αρμοδιότητά του, καθόσον δεν υπάγεται στην περιφέρειά του άλλη, πλην του Πρωτοδικείου Αθηνών, ισόβαθμη και ομοειδής με αυτή δικαστική αρχή. IV. Κατ' ακολουθίαν των προαναφερομένων, σύμφωνα με όσα έχουν εκτεθεί στην προηγηθείσα υπό στοιχείο
ΙΙ νομική σκέψη, συντρέχει νόμιμη περίπτωση κανονισμού αρμοδιότητας κατά παραπομπή, από το Δικαστήριο του Αρείου Πάγου, που δικάζει σε Συμβούλιο (άρθρα 135 εδ. ε' και 136 παρ. 1 στοιχ. β' του Κ.Ποιν.Δ.), ως εκ τούτου δε πρέπει να παραπεμφθεί η ανωτέρω υπόθεση, που αφορά την από 11-5-2022 υπό στοιχεία Α.Β.Μ. ... μήνυση - έγκληση του Δ. Σ. του Α., απευθυνόμενη στον Εισαγγελέα Πλημμελειοδικών Αθηνών, στρεφόμενη κατά των παραπάνω δικαστικών λειτουργών: α) Α. Τ., Προέδρου Πρωτοδικών, β) Κ. Α., Πρωτοδίκη, και γ) Δ. Γ., Παρέδρου Πρωτοδικείου, που υπηρετούν στο Πρωτοδικείο Αθηνών, από τις αρμόδιες Εισαγγελικές και Δικαστικές αρχές του Πρωτοδικείου Αθηνών στις αντίστοιχες Δικαστικές και Εισαγγελικές αρχές του Πρωτοδικείου Πειραιώς, για τον περαιτέρω χειρισμό της (υπόθεσης), αν δε συντρέξει νόμιμη περίπτωση στις αντίστοιχες αρχές του Εφετείου Πειραιώς.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Παραπέμπει την υπόθεση, που αναφέρεται στην υπ' αρ. πρωτ. 156028/23-5-2022 αίτηση του Αντεισαγγελέα Πρωτοδικών Αθηνών Απόστολου Ανδρέου και αφορά την από 11-5-2022 υπό στοιχεία Α.Β.Μ. ... μήνυση - έγκληση του Δ. Σ. του Α., απευθυνόμενη στον Εισαγγελέα Πλημμελειοδικών Αθηνών, στρεφόμενη κατά των δικαστικών λειτουργών: α) Α. Τ., Προέδρου Πρωτοδικών, β) Κ. Α., Πρωτοδίκη, και γ) Δ. Γ., Παρέδρου Πρωτοδικείου, που υπηρετούν στο Πρωτοδικείο Αθηνών, από τις αρμόδιες Εισαγγελικές και Δικαστικές αρχές του Πρωτοδικείου Αθηνών στις αντίστοιχες Δικαστικές και Εισαγγελικές αρχές του Πρωτοδικείου Πειραιώς, για τον περαιτέρω χειρισμό της (υπόθεσης), αν δε συντρέξει νόμιμη περίπτωση στις αντίστοιχες αρχές του Εφετείου Πειραιώς.
Κρίθηκε και αποφασίσθηκε στην Αθήνα στις 20 Δεκεμβρίου 2022.
Εκδόθηκε στην Αθήνα στις 21 Δεκεμβρίου 2022.
Ο ΑΝΤΙΠΡΟΕΔΡΟΣ Ο ΓΡΑΜΜΑΤΕΑΣ

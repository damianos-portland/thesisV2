Ποινική Υπόθεση Αρείου Πάγου  Αρ. 1710/2022, 7/12/2022

Αριθμός 1710/2022
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ζ' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Γεώργιο Χριστοδούλου, Αντιπρόεδρο του Αρείου Πάγου, Μαρία Κουβίδου - Εισηγήτρια, Βασίλειο Μαχαίρα, Αικατερίνη Κρυσταλλίδου και Μαρία Βάρκα, Αρεοπαγίτες.
Συνήλθε σε δημόσια συνεδρίαση στο Κατάστημά του στις 12 Οκτωβρίου 2022, με την παρουσία της Αντεισαγγελέως του Αρείου Πάγου Γεωργίας Αδειλίνη (γιατί κωλύεται ο Εισαγγελέας) και της Γραμματέως Ευθυμίας Καλογεροπούλου, για να δικάσει τις αιτήσεις των αναιρεσειόντων - κατηγορουμένων: 1. Π. Σ. του Γ. και 2. Π. Μ. του Η., κατοίκων ... οι οποίοι εκπροσωπήθηκαν από την πληρεξούσια δικηγόρος τους Μαριλένα Παπαχρήστου, για αναίρεση της υπ'αριθ. 136/2022 απόφασης του Τριμελούς Εφετείου Πλημμελημάτων Καλαμάτας.
Με υποστηρίζοντες την κατηγορία τους: 1. Β. Χ. του Δ., 2) 'Α. Κ. του Β. και 3. Κ. Χ. του Γ., ... οι οποίοι δεν παραστάθηκαν.
Το Τριμελές Εφετείο Πλημμελημάτων Καλαμάτας, με την ως άνω απόφασή του διέταξε όσα λεπτομερώς αναφέρονται σ' αυτή, και oι αναιρεσείοντες - κατηγορούμενοι ζητεί την αναίρεση αυτής, για τους λόγους που περιλαμβάνονται στις από 27 Ιουνίου 2022 κρινόμενες (2) αιτήσεις, οι οποίες ασκήθηκαν με δήλωση, που επιδόθηκαν στον Εισαγγελέα του Αρείου Πάγου στις 28 Ιουνίου 2022, έλαβαν, αντίστοιχα αριθμούς πρωτοκόλλου 5693/2022 και 5694/2022, οι οποίες καταχωρίστηκαν στο οικείο πινάκιο με τον αριθμό 666/2022.
Αφού άκουσε Την Αντεισαγγελέα, που πρότεινε να απορριφθούν οι αιτήσεις, να επιβληθούν τα έξοδα στους αναιρεσείοντες και την πληρεξούσια δικηγόρο τους, που ζήτησε όσα αναφέρονται στα σχετικά πρακτικά.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Οι υπό κρίση α) 5693/28-6-2022 αίτηση- δήλωση της Π. Σ. του Γ. και β) 5694/28-6-2022 αίτηση-δήλωση του Π. Μ. του Η., για αναίρεση της 136/2022 καταδικαστικής απόφασης του δικάσαντος σε δεύτερο βαθμό Τριμελούς Εφετείου Πλημμελημάτων Καλαμάτας, ασκήθηκαν νομότυπα, εμπρόθεσμα και είναι παραδεκτές.
Συνεπώς, πρέπει, συνεκδικαζόμενες ως συναφείς, να ερευνηθούν κατ'ουσίαν, ερήμην των υποστηριζόντων την κατηγορία Ά. Κ. του Β. και Β. Χ. του Δ., οι οποίοι, παρότι κλητεύθηκαν νομότυπα και εμπρόθεσμα από τον Εισαγγελέα το υ Αρείου Πάγου, κατά το άρθρο 512 παρ. 1 εδ.γ Κ.Ποιν.Δ., δεν εμφανίστηκαν, η συζήτηση όμως να γίνει σαν να ήταν παρόντες όλοι οι διάδικοι (άρθρο 515 παρ. 2 Κ.Ποιν.Δ.). Ι) Κατά τη διάταξη του άρθρου 229 παρ. 1 του ισχύσαντος μέχρι 30-6-2019 Π.Κ., περί ψευδούς καταμήνυσης, η οποία εφαρμόστηκε με την προσβαλλόμενη απόφαση, κατά το άρθρο 2 παρ.1 του νέου Π.Κ, ως οδηγούσα σε ευμενέστερη μεταχείριση του κατηγορουμένου σε σχέση με την αντίστοιχη διάταξη του ισχύοντος από 1-7-2019 νέου Π.Κ, "Όποιος εν γνώσει καταμηνύει άλλον ψευδώς ή αναφέρει γι' αυτόν ενώπιον της αρχής ότι τέλεσε αξιόποινη πράξη ή πειθαρχική παράβαση με σκοπό να προκαλέσει την καταδίωξή του γι' αυτήν τιμωρείται με φυλάκιση τουλάχιστον ενός έτους". Από τη διάταξη αυτή προκύπτει, ότι για τη στοιχειοθέτηση του προβλεπόμενου από αυτήν εγκλήματος της ψευδούς καταμήνυσης απαιτείται να έγινε μήνυση ή αναφορά με οποιονδήποτε τρόπο σε αρχή ότι τελέσθηκε από άλλον αξιόποινη πράξη ή πειθαρχική παράβαση, το περιεχόμενο της μήνυσης ή αναφοράς να είναι αντικειμενικώς ψευδές και αυτός που μήνυσε ή ανέφερε να είχε γνώση ότι είναι ψευδές και να έκανε τη μήνυση ή αναφορά με σκοπό να προκληθεί ποινική ή πειθαρχική δίωξη σε βάρος εκείνου που καταμηνύθηκε, χωρίς να απαιτείται και πραγμάτωση του σκοπού αυτού. Έτσι, για τη θεμελίωση της υποκειμενικής υπόστασης του εγκλήματος αυτού απαιτείται άμεσος και υπερχειλής δόλος, που περιλαμβάνει τη γνώση του δράστη πως η καταμήνυση είναι ψευδής και τον σκοπό αυτού να προκαλέσει την ποινική ή πειθαρχική δίωξη σε βάρος του καταμηνυομένου αντίστοιχα ( ΑΠ 861/2021, ΑΠ 588/2021).
ΙΙ) Η καταδικαστική απόφαση έχει την απαιτούμενη, από τα άρθρα 93 παρ. 3 του Συντάγματος και 139 του Κ.Ποιν.Δ., ειδική και εμπεριστατωμένη αιτιολογία, η έλλειψη της οποίας ιδρύει λόγο αναίρεσης από το άρθρο 510 παρ. 1 στοιχ. Δ' Κ.Ποιν.Δ., όταν αναφέρονται σ' αυτή, με σαφήνεια, πληρότητα και χωρίς αντιφάσεις ή λογικά κενά, τα πραγματικά περιστατικά, που αποδείχθηκαν από την ακροαματική διαδικασία, στα οποία στηρίχθηκε η κρίση του δικαστηρίου για τη συνδρομή των αντικειμενικών και υποκειμενικών στοιχείων του εγκλήματος, για το οποίο καταδικάστηκε ο κατηγορούμενος, οι αποδείξεις που τα θεμελιώνουν και οι νομικές σκέψεις υπαγωγής των περιστατικών αυτών στις εφαρμοσθείσες ουσιαστικές ποινικές διατάξεις. Για την ύπαρξη τέτοιας αιτιολογίας είναι παραδεκτή η αλληλοσυμπλήρωση του αιτιολογικού με το διατακτικό της απόφασης, τα οποία αποτελούν ενιαίο σύνολο, τα δε αποδεικτικά μέσα αρκεί να προσδιορίζονται γενικώς κατά το είδος τους (μάρτυρες, έγγραφα κ.λ.π.) χωρίς να απαιτείται ειδικότερη αναφορά ή αναλυτική παράθεσή τους και μνεία του τι προέκυψε από το καθένα χωριστά ούτε αξιολογική συσχέτιση και σύγκριση μεταξύ τους, ενώ δεν είναι αναγκαίο να προσδιορίζεται ποιο βάρυνε περισσότερο για το σχηματισμό της δικανικής κρίσης, ούτε χρειάζεται να διευκρινίζεται από ποιο ή ποια αποδεικτικά μέσα αποδείχθηκε η κάθε παραδοχή. Η ύπαρξη του δόλου (άρθρο 27 ΠΚ) δεν είναι αναγκαίο, κατ' αρχήν, να αιτιολογείται ιδιαιτέρως, αφού αυτός ενυπάρχει στη θέληση παραγωγής των περιστατικών, που συγκροτούν την αντικειμενική υπόσταση του εγκλήματος και προκύπτει από τις ειδικότερες συνθήκες τέλεσής του, διαλαμβάνεται δε αιτιολογία περί αυτού (δόλου) στην κύρια αιτιολογία για την ενοχή, διότι εξυπακούεται ότι υπάρχει με την τέλεση των πραγματικών περιστατικών, που συγκροτούν αντικειμενικώς το έγκλημα, εκτός αν αξιώνονται από το νόμο πρόσθετα στοιχεία για την υποκειμενική υπόσταση του εγκλήματος, όπως η εν γνώσει ορισμένου περιστατικού τέλεση της πράξης (άμεσος δόλος) ή ορισμένος περαιτέρω σκοπός (εγκλήματα με υπερχειλή υποκειμενική υπόσταση), κάτι που συμβαίνει στο εδώ εξεταζόμενο έγκλημα της ψευδούς καταμήνυσης, στο οποίο ο δόλος χρήζει ειδικής αιτιολογίας, με παράθεση των περιστατικών που δικαιολογούν τόσο την γνώση, όσο και το σκοπό, διαφορετικά η απόφαση στερείται ειδικής και εμπεριστατωμένης αιτιολογίας. Υπάρχει, όμως, αιτιολογία του δόλου ,όταν, σύμφωνα με τις παραδοχές της απόφασης, ο σχετικός με το ψευδές γεγονός ισχυρισμός του δράστη θεμελιώνεται σε προσωπική πεποίθηση ή αντίληψη του ίδιου ή σε δική του πράξη ή παράλειψη, οπότε είναι αυτονόητη η σχετική γνώση, χωρίς να απαιτείται παράθεση άλλων σχετικών με τη γνώση αυτή περιστατικών (ΑΠ 86/2021, ΑΠ 1705/2020).
ΙΙΙ) Με τη διάταξη του άρθρου 6 παρ. 1 της Ευρωπαϊκής Σύμβασης για τα δικαιώματα του ανθρώπου, που επικυρώθηκε με το Ν.Δ 53/1974, ορίζεται ότι "Παν πρόσωπο έχει δικαίωμα όπως η υπόθεσίς του δικασθή δικαίως, δημοσία και εντός λογικής προθεσμίας υπό ανεξαρτήτου και αμερολήπτου δικαστηρίου, νομίμως λειτουργούντος, το οποίον θα αποφασίσει είτε επί των αμφισβητήσεων επί των δικαιωμάτων και υποχρεώσεών του αστικής φύσεως, είτε επί του βασίμου πάσης εναντίον του κατηγορίας ποινικής φύσεως". Κατ' αυτό, η πολιτεία, μέσω των οργάνων της οφείλει να απαντά σε όλα τα επιχειρήματα του κατηγορουμένου και να εξετάζονται αυτά κατά τρόπο πραγματικό από το Δικαστήριο, δηλαδή το Δικαστήριο να προβαίνει σε αποτελεσματική εξέταση των παρατηρήσεων, επιχειρημάτων και αποδείξεων που επικαλούνται οι διάδικοι. Παραβίαση της ως άνω αρχής πέραν της αναίρεσης για έλλειψη ειδικής και εμπεριστατωμένης αιτιολογίας επάγεται απόλυτη ακυρότητα της διαδικασίας και ιδρύεται και ο από το άρθρο 510 παρ. 1 στοιχ. Α' σε συνδ. με το άρθρο 171 παρ. 1 στοιχ. δ' του Κ.Ποιν.Δ. λόγος αναίρεσης (ΑΠ 284/2022, ΑΠ 230/2018, ΑΠ 101/2018). IV) Εσφαλμένη ερμηνεία ουσιαστικής ποινικής διάταξης, ως λόγος αναίρεσης, κατά το άρθρο 510 παρ. 1 στοιχ. Ε' Κ.Ποιν.Δ, υπάρχει, όταν ο δικαστής αποδίδει σ' αυτή διαφορετική έννοια από εκείνη που έχει στην πραγματικότητα, ενώ εσφαλμένη εφαρμογή υπάρχει, όταν δεν υπήγαγε σωστά τα πραγματικά περιστατικά που δέχτηκε στη διάταξη που εφάρμοσε. Περίπτωση εσφαλμένης εφαρμογής, που εμπίπτει στον ίδιο αναιρετικό λόγο, υπάρχει και όταν η παραβίαση γίνεται εκ πλαγίου, δηλαδή, όταν στο πόρισμα της απόφασης, που περιλαμβάνεται στο συνδυασμό αιτιολογικού και διατακτικού και ανάγεται στα στοιχεία και στην ταυτότητα του εγκλήματος, έχουν εμφιλοχωρήσει ασάφειες, αντιφάσεις ή λογικά κενά, με αποτέλεσμα να μην είναι εφικτός ο αναιρετικός έλεγχος της ορθής εφαρμογής της ουσιαστικής ποινικής διάταξης που εφαρμόστηκε, οπότε η απόφαση δεν έχει νόμιμη βάση.
Στην προκειμένη περίπτωση, όπως προκύπτει από την προσβαλλόμενη με αριθμό 136/2022 απόφαση, το Τριμελές Εφετείο Πλημμελημάτων Καλαμάτας, που την εξέδωσε δικάζοντας σε δεύτερο βαθμό, για να καταλήξει στην καταδικαστική του κρίση, δέχθηκε στο σκεπτικό της, κατά την αναιρετικώς ανέλεγκτη περί τα πράγματα κρίση του, κατά πιστή αντιγραφή, τα εξής : Α) Για την πρώτη αναιρεσείουσα Π. Σ. του Γ. : "Από όλα τα ως άνω αποδεικτικά μέσα αποδείχθηκε πλήρως και πέραν πάσης ευλόγου αμφιβολίας, ότι η 1η των εκκαλούντων κατηγορουμένων τέλεσε την πρώτη επίδικη ψευδή καταμήνυση εις βάρος της Ά. Κ.. Πρέπει, επομένως, να κηρυχθεί η πρώτη εκκαλούσα κατ/νη ένοχη του ότι: Στην . την 16 Ιουνίου 205 κατήγγειλε προφορικώς ενώπιον αστυνομικών του ΑΤ Καλαμάτας ότι την ίδια ημέρα η Ά. Κ. του Β. προέβαινε στην εκτέλεση παράνομων οικοδομικών εργασιών στην οικία της στην ..., θέση " "...", παρά το γεγονός ότι η αρμόδια πολεοδομική υπηρεσία είχε αποφασίσει τη διακοπή των εργασιών στην εν λόγω οικία. Τα ως άνω καταγγελθέντα τυγχάνουν, ωστόσο, ψευδή και η ίδια η κατηγορουμένη τελούσε εν γνώσει της αναληθείας αυτών, καθόσον η αλήθεια, εν προκειμένω, συνίσταται στο ότι η Ά. Κ. του Β. δεν εκτέλεσε οιαδήποτε οικοδομική εργασία στην οικία της τη συγκεκριμένη ημέρα, όπως διαπιστώθηκε από τους διενεργήσαντες επιτόπια αυτοψία αστυνομικούς υπαλλήλους. Η δε κατηγορουμένη προέβη στην πράξη της αυτή με μοναδικό σκοπό να προκαλέσει την ποινική δίωξη της καταγγελλόμενης για το αδίκημα της εκτελέσεως παράνομων οικοδομικών εργασιών. Το παρόν δευτεροβάθμιο Δικαστήριο καταλήγει στην ανωτέρω κρίση από όλα τα ως άνω αποδεικτικά μέσα και ιδίως από το νομίμως αναγνωσθέν στο ακροατήριο υπ' αριθμ.1019/26/2510-γ'ακριβές απόσπασμα από το βιβλίο αδικημάτων και συμβάντων της 16-6-2015 του Α.Τ Καλαμάτας, στο οποίο βεβαιώνεται από τους αστυνομικούς που μετέβησαν στην οικία της εγκαλούσας, ότι δεν ελάμβαναν χώρα οικοδομικές εργασίες κατά τον ως άνω κρίσιμο χρόνο, ενώ η κατηγορουμένη μετ'επιτάσεως επέμενε ότι δούλευε η μπετονιέρα, γεγονός που εάν ήταν αληθές, θα ήταν ευχερές να διαπιστωθεί από τους αστυνομικούς που διενήργησαν τον έλεγχο, ακόμη και αν υπήρχαν εργάτες (όπως ισχυρίζεται η 1η εκκαλούσα κατηγορουμένη)και είχαν προσωρινά απομακρυνθεί. Άλλωστε, σύμφωνα με το ίδιο απόσπασμα, η εγκαλούσα μετέβη την ίδια ημέρα στο αστυνομικό τμήμα προκειμένου να κάνει παράπονα σε βάρος της 1ης εκκαλούσας κατηγορουμένης για τις επαναλαμβανόμενες καταγγελίες της, πλην όμως η τελευταία δήλωσε ότι θα συνεχίσει τις ενέργειές της προκειμένου να αποδείξει τις παράνομες ενέργειες της εγκαλούσας, εάν η τελευταία δεν ικανοποιήσει τα αιτήματά της, χωρίς ωστόσο να δηλώσει σε τι αυτά συνίστανται. Η ως άνω επιμονή της 1ης εκκαλούσας κατηγορουμένης στις ως άνω ψευδείς καταγγελίες της καταδεικνύει τόσο την βέβαιη και θετική "γνώση" της αναλήθειας αυτών εκ μέρους της, δηλαδή τον άμεσο δόλο της β' βαθμού(τον αναγκαίο δόλο της),τον οποίο απαιτούν τα άρθρα 229 παρ. 1 συνδ. 27 παρ.2 εδ.α ΠΚ για την πλήρωση της υποκειμενικής υπόστασης του επίδικου πλημμελήματος της ψευδούς καταμηνύσεως, αποκλείοντας κάθε εκδοχή περί αμέλειάς της, όσο και τον σκοπό της να προκαλέσει την ποινική δίωξη της καταγγελλομένης για το αδίκημα της εκτελέσεως παράνομων οικοδομικών εργασιών, δηλαδή τον άμεσο δόλο της α' βαθμού(την επιδίωξή της), τον οποίο απαιτούν τα άρθρα 229 παρ. 1 συνδ. 27 παρ.2 εδ.β ΠΚ για την πλήρωση της υποκειμενικής υπόστασης του επίδικου πλημμελήματος της ψευδούς καταμηνύσεως. Β) Για το δεύτερο αναιρεσείοντα Π. Μ. του Η. : "Επίσης, από όλα τα ως άνω αποδεικτικά μέσα αποδείχθηκε πλήρως και πέραν πάσης ευλόγου αμφιβολίας, ότι ο δεύτερος των εκκαλούντων κατηγορουμένων τέλεσε την επίδικη ψευδή καταμήνυση εις βάρος του Β. Χ., πρέπει , επομένως, να κηρυχθεί ο 2ος εκκαλών κατ/νος ένοχος του ότι: Στην ..την 21η Απριλίου 2015 κατήγγειλε εγγράφως ενώπιον υπαλλήλων του Υποκ/τος ΙΚΑ-ΕΤΑΜ Καλαμάτας ότι ο Β. Χ. του Δ. προέβαινε στην εκτέλεση παράνομων οικοδομικών εργασιών στην οικία του στην ..., θέση "...", απασχολώντας ως εργαζομένους αλλοδαπούς, οι οποίοι ενδεχομένως δεν διέθεταν νόμιμη άδεια παραμονής. Τα ως άνω καταγγελθέντα τυγχάνουν, ωστόσο, ψευδή και ο ίδιος ο κατηγορούμενος τελούσε εν γνώσει της αναληθείας αυτών, καθόσον η αλήθεια, εν προκειμένω, συνίσταται στο ότι ο Β. Χ. του Δ. προέβαινε νομίμως, έχοντας εξασφαλίσει την προβλεπόμενη άδεια από την αρμόδια πολεοδομική υπηρεσία, στην εκτέλεση οικοδομικών εργασιών, απασχολώντας προς τούτο εργατοτεχνικό προσωπικό που αποτελούνταν από Έλληνες υπηκόους. Ο δε κατηγορούμενος προέβη στην πράξη του αυτή με μοναδικό σκοπό να προκαλέσει την ποινική δίωξη του καταγγελομένου για τα αδικήματα της εκτελέσεως παράνομων οικοδομικών εργασιών κα της παράνομης απασχολήσεως αλλοδαπών. Άλλωστε, ο ίδιος ο 2ος εκκαλών κατηγορούμενος, απολογούμενος ενώπιον του πρωτοβάθμιου Δικαστηρίου κατέθεσε, ότι δεν γνώριζε δήθεν εάν ο εγκαλών απασχολούσε εργάτες χωρίς άδεια ή χωρίς να τους καταβάλλει την ασφάλειά τους και, παρά ταύτα προέβη στην επίδικη ψευδή καταγγελία. Το γεγονός αυτό, καθώς και η ίδια εμμονική στάση εναντίον των εγκαλούντων που χαρακτηρίζει τον 2ο των εκκαλούντων κατ/νων, καταδεικνύει τόσο την βέβαιη και θετική "γνώση" της αναλήθειας των καταγγελλόμενων εκ μέρους του, όσο και την σαφή επιδίωξή του να προκαλέσει την ποινική δίωξη του εγκαλούντος για τα ως άνω ποινικά αδικήματα.". Ακολούθως κήρυξε ενόχους τους κατηγορουμένους για την αξιόποινη πράξη της ψευδούς καταμήνυσης , την πρώτη σε βάρος της Ά. Κ. του Β. και τον δεύτερο σε βάρος του Β. Χ. του Δ., με το ακόλουθο, κατά πιστή μεταφορά διατακτικό: Α) "
Κηρύσσει την πρώτη κατηγορουμένη Π. Σ. του Γ. ένοχη του ότι: Στην ..την 16 Ιουνίου 2015 κατήγγειλε προφορικώς ενώπιον αστυνομικών του ΑΤ Καλαμάτας ότι την ίδια ημέρα η Ά. Κ. του Β. προέβαινε στην εκτέλεση παράνομων οικοδομικών εργασιών στην οικία της στην ..., θέση " ...", παρά το γεγονός ότι η αρμόδια πολεοδομική υπηρεσία είχε αποφασίσει τη διακοπή των εργασιών στην εν λόγω οικία. Τα ως άνω καταγγελθέντα τυγχάνουν, ωστόσο, ψευδή και η ίδια η κατηγορουμένη τελούσε εν γνώσει της αναληθείας αυτών , καθόσον η αλήθεια, εν προκειμένω, συνίσταται στο ότι η Ά. Κ. του Β. δεν εκτέλεσε οιαδήποτε οικοδομική εργασία στην οικία της τη συγκεκριμένη ημέρα, όπως διαπιστώθηκε από τους διενεργήσαντες επιτόπια αυτοψία αστυνομικούς υπαλλήλους. Η δε κατηγορουμένη προέβη στην πράξη της αυτή με μοναδικό σκοπό να προκαλέσει την ποινική δίωξη της καταγγελλομένης για το αδίκημα της εκτελέσεως παράνομων οικοδομικών εργασιών.". Β)
Κηρύσσει τον δεύτερο κατηγορούμενο Π. Μ. του Η. ένοχο του ότι : "Στην . την 21η Απριλίου 2015 κατήγγειλε εγγράφως ενώπιον υπαλλήλων του Υποκ/τος ΙΚΑ-ΕΤΑΜ Καλαμάτας ότι ο Β. Χ. του Δ. προέβαινε στην εκτέλεση παράνομων οικοδομικών εργασιών στην οικία του στην ..., θέση "...", απασχολώντας ως εργαζομένους αλλοδαπούς, οι οποίοι ενδεχομένως δεν διέθεταν νόμιμη άδεια παραμονής. Τα ως άνω καταγγελθέντα τυγχάνουν, ωστόσο, ψευδή και ο ίδιος ο κατηγορούμενος τελούσε εν γνώσει της αναληθείας αυτών, καθόσον η αλήθεια εν προκειμένω, συνίσταται στο ότι ο Β. Χ. του Δ. προέβαινε νομίμως, έχοντας εξασφαλίσει την προβλεπόμενη άδεια από την αρμόδια πολεοδομική υπηρεσία, στην εκτέλεση οικοδομικών εργασιών, απασχολώντας προς τούτο εργατοτεχνικό προσωπικό που αποτελούνταν από Έλληνες υπηκόους. Ο δε κατηγορούμενος προέβη στην πράξη του αυτή με μοναδικό σκοπό να προκαλέσει την ποινική δίωξη του καταγγελλομένου για τα αδικήματα της εκτελέσεως παράνομων οικοδομικών εργασιών κα της παράνομης απασχολήσεως αλλοδαπών.", και αφού τους αναγνώρισε τη συνδρομή της ελαφρυντικής περίστασης του άρθρου 84 παρ. 2α ΠΚ, επέβαλε στην πρώτη ποινή φυλάκισης εννέα (9) μηνών και στο δεύτερο ποινή φυλάκισης οκτώ(8) μηνών, τις οποίες ανέστειλε για τρία (3) έτη. Με αυτά που δέχτηκε το Δικαστήριο της ουσίας, διέλαβε στην προσβαλλόμενη απόφασή του την απαιτούμενη από τις ανωτέρω διατάξεις του Συντάγματος και του Κ.Ποιν.Δ., ειδική και εμπεριστατωμένη αιτιολογία, αφού εκτίθενται σ' αυτή, με σαφήνεια, πληρότητα και χωρίς αντιφάσεις ή λογικά κενά, τα πραγματικά περιστατικά, τα οποία αποδείχτηκαν από την ακροαματική διαδικασία και συγκροτούν, κατά τα ειδικότερα αναφερόμενα στη μείζονα σκέψη, την αντικειμενική και υποκειμενική υπόσταση της αξιόποινης πράξης της ψευδούς καταμήνυσης για την οποία καταδικάστηκαν οι αναιρεσείοντες, οι αποδείξεις από τις οποίες συνήγαγε τα περιστατικά αυτά και οι συλλογισμοί με βάση τους οποίους έκανε την υπαγωγή τους στις ουσιαστικές ποινικές διατάξεις των άρθρων 26 παρ. 1 εδ.α , 27 παρ. 1, 229 ΠΚ, τις οποίες ορθά ερμήνευσε και εφάρμοσε, χωρίς να τις παραβιάσει ούτε ευθέως ούτε εκ πλαγίου με ελλιπή ή αντιφατική αιτιολογία. Οι ειδικότερες αιτιάσεις που προβάλλουν και οι δύο αναιρεσείοντες με τον πρώτο λόγο των υπό κρίση αιτήσεων αναίρεσης για έλλειψη ειδικής και εμπεριστατωμένης αιτιολογίας και εκ πλαγίου παράβαση της ουσιαστικής ποινικής διάταξης του άρθρου 229 ΠΚ, είναι αβάσιμες. Τούτο, διότι πλήρως, χωρίς αντιφάσεις και λογικά κενά, αιτιολογείται στην προσβαλλόμενη απόφαση: Ι) Ως προς την αναιρεσείουσα Π. Σ. του Γ. : α) ότι στην .. στις 16-6-2015 κατήγγειλε ψευδώς στο Α.Τ Καλαμάτας ότι η Ά. Κ. του Β. την ίδια ημέρα προέβαινε στην αξιόποινη πράξη της εκτέλεσης παράνομων εργασιών στην οικία της στη ..., θέση " ... ", β) ότι η ως άνω καταμήνυση ήταν ψευδής, διότι δεν εκτελούνταν οικοδομικές εργασίες κατά τον κρίσιμο χρόνο, όπως διαπιστώθηκε από τους διενεργήσαντες επιτόπια αυτοψία αστυνομικούς, γ) ότι η κατηγορουμένη γνώριζε ότι η ως άνω καταμήνυση ήταν ψευδής , έγινε δε με σκοπό να προκαλέσει την ποινική δίωξη κατά της καταγγελομένης για το αδίκημα της εκτέλεσης παράνομων οικοδομικών εργασιών. Περαιτέρω στο σκεπτικό της αιτιολογεί ειδικά τον απαιτούμενο για την πλήρωση της υποκειμενικής υπόστασης της ως άνω πράξης της ψευδούς καταμήνυσης άμεσο και υπερχειλή δόλο της κατηγορουμένης, περιλαμβάνοντας πρόσθετα στοιχεία αυτών που διαλαμβάνονται στο διατακτικό, με τις παραδοχές: 1) ότι ενώ βεβαιώθηκε από τους αστυνομικούς που μετέβησαν στην οικία της εγκαλούσας, ότι δεν ελάμβαναν χώρα οικοδομικές εργασίες κατά τον ως άνω κρίσιμο χρόνο, η κατηγορουμένη μετ'επιτάσεως επέμενε ότι δούλευε η μπετονιέρα, γεγονός που εάν ήταν αληθές, θα ήταν ευχερές να διαπιστωθεί από τους αστυνομικούς που διενήργησαν τον έλεγχο, ακόμη και αν υπήρχαν εργάτες (όπως ισχυρίζεται κατηγορουμένη) και είχαν προσωρινά απομακρυνθεί και 2) ότι η εγκαλούσα μετέβη την ίδια ημέρα στο αστυνομικό τμήμα προκειμένου να κάνει παράπονα σε βάρος της κατηγορουμένης για τις επαναλαμβανόμενες καταγγελίες της, πλην όμως η τελευταία δήλωσε ότι θα συνεχίσει τις ενέργειές της προκειμένου να αποδείξει τις παράνομες ενέργειες της εγκαλούσας, εάν η τελευταία δεν ικανοποιήσει τα αιτήματά της, χωρίς ωστόσο να δηλώσει σε τι αυτά συνίστανται, η ως άνω δε επιμονή της κατηγορουμένης στις ανωτέρω ψευδείς καταγγελίες της καταδεικνύει τόσο την βέβαιη και θετική "γνώση" της αναλήθειας αυτών εκ μέρους της, όσο και τον σκοπό της να προκαλέσει την ποινική δίωξη της καταγγελλομένης για το αδίκημα της εκτέλεσης παράνομων οικοδομικών εργασιών.
ΙΙ) Ως προς τον αναιρεσείοντα Π. Μ. του Η. : α) ότι στην ... στις 21-4-2015 κατήγγειλε εγγράφως στο Υποκατάστημα του ΙΚΑ-ΕΤΑΜ Καλαμάτας ότι ο Β. Χ. προέβαινε στην αξιόποινη πράξη της εκτέλεσης παράνομων εργασιών στην οικία του στη ..., θέση " ... " απασχολώντας ως εργαζόμενους αλλοδαπούς, οι οποίοι ενδεχομένως δεν διέθεταν άδεια εργασίας β) ότι η ως άνω καταμήνυση ήταν ψευδής, διότι ο κατηγορούμενος προέβαινε νομίμως στις οικοδομικές εργασίες, έχοντας εξασφαλίσει την προβλεπόμενη άδεια από την αρμόδια πολεοδομική υπηρεσία, απασχολώντας ως εργατοτεχνικό προσωπικό Έλληνες υπηκόους, 3) ότι ο κατηγορούμενος γνώριζε ότι η ως άνω καταμήνυση ήταν ψευδής , έγινε δε με σκοπό να προκαλέσει την ποινική δίωξη κατά του καταγγελομένου για τα αδικήματα της εκτέλεσης παράνομων οικοδομικών εργασιών και της παράνομης. Περαιτέρω, στο σκεπτικό της αιτιολογεί ειδικά τον απαιτούμενο για την πλήρωση της υποκειμενικής υπόστασης της ως άνω πράξης της ψευδούς καταμήνυσης άμεσο και υπερχειλή δόλο του κατηγορουμένου, περιλαμβάνοντας πρόσθετα στοιχεία αυτών που διαλαμβάνονται στο διατακτικό, με τις παραδοχές: 1) ότι ο ίδιος ο κατηγορούμενος, απολογούμενος ενώπιον του πρωτοβάθμιου Δικαστηρίου κατέθεσε, ότι δεν γνώριζε δήθεν εάν ο εγκαλών απασχολούσε εργάτες χωρίς άδεια ή χωρίς να τους καταβάλλει την ασφάλειά τους και, παρά ταύτα προέβη στην επίδικη ψευδή καταγγελία και 2) ότι η εμμονική στάση του κατηγορουμένου εναντίον του εγκαλούντος καταδεικνύει τόσο την βέβαιη και θετική "γνώση" της αναλήθειας των καταγγελλόμενων εκ μέρους του, όσο και την σαφή επιδίωξή του να προκαλέσει την ποινική δίωξη του εγκαλούντος για τα ως άνω ποινικά αδικήματα. Περαιτέρω ο αναιρεσείων προβάλλει έλλειψη ειδικής και εμπεριστατωμένης αιτιολογίας ως προς τις αποδείξεις. Από την επισκόπηση όμως της προσβαλλόμενης απόφασης σχετικά με τις αποδείξεις που λήφθηκαν υπόψη και συνεκτιμήθηκαν για το σχηματισμό της κρίσης του Δικαστηρίου της ουσίας, προκύπτει ότι αναφέρονται στην αιτιολογία της τα αποδεικτικά μέσα κατά το είδος τους (ανωμοτί καταθέσεις των παρισταμένων για την υποστήριξη της κατηγορίας, ένορκη κατάθεση του μάρτυρα κατηγορίας και υπεράσπισης που εξετάστηκαν στο ακροατήριο, τα πρακτικά της πρωτοβάθμιας δίκης, όλα ανεξαιρέτως τα έγγραφα και η απολογία του κατηγορουμένου), από τα οποία το εν λόγω Δικαστήριο συνήγαγε τα περιστατικά που εκτιμήθηκαν και κατέληξε στην καταδικαστική του κρίση για τον αναιρεσείοντα, χωρίς να είναι απαραίτητο, όπως προαναφέρθηκε, να εκτίθεται τι προέκυψε ξεχωριστά από το καθένα και χωρίς να απαιτείται συγκριτική στάθμιση, αξιολογική συσχέτιση και ανάλογη δικαιοδοτική εκτίμηση τούτων ή προσδιορισμός της αποδεικτικής βαρύτητας εκάστου, ενώ από το όλο περιεχόμενο της απόφασης αυτής καθίσταται βέβαιο, ότι λήφθηκαν υπόψη και αξιολογήθηκαν τα ανωτέρω αποδεικτικά μέσα στο σύνολό τους, όπως αναφέρονται κατ' είδος στην αρχή του σκεπτικού της. Μεταξύ των αποδεικτικών αυτών μέσων συγκαταλέγονται και τα επισημαινόμενα στο δικόγραφο της δεύτερης υπό κρίση αίτησης αναίρεσης έγγραφα, ήτοι α) το με αριθμό πρωτοκόλλου 3974/15/ 29-5-2015 έγγραφο της διεύθυνσης Πολεοδομίας του Δήμου Καλαμάτας, με το οποίο ζητείται από τη διευθύντρια της ως άνω υπηρεσίας η ανάκληση δήλωσης υπαγωγής αυθαίρετων κατασκευών του πιο πάνω ακινήτου στις διατάξεις του ν. 4178/2013 και β) η 26,28/5/2015 έκθεση αυτοψίας της ίδιας ως άνω υπηρεσίας, στην οποία διαπιστώθηκε ότι "τη δεδομένη χρονική στιγμή κατασκευαζόταν (σκυροδέτηση φέροντος οργανισμού) νέα διώροφη οικοδομή επιφανείας 56 τμ ανά όροφο", τα οποία προσκόμισε ο αναιρεσείων, αναγνώσθηκαν στο ακροατήριο και αναφέρονται με αριθμούς 28 και 29, αφορούν δε ενέργειες μεταγενέστερες του χρόνου τέλεσης της πράξης του αναιρεσείοντος( 21-4-2015). Εξάλλου, για τη βεβαιότητα ότι, παρά τα αντίθετα αβασίμως υποστηριζόμενα στην δεύτερη υπό κρίση αίτηση αναίρεσης, δεν αγνοήθηκαν τα ανωτέρω αποδεικτικά μέσα, αρκεί ότι αυτά, σύμφωνα με τα προεκτεθέντα, αναφέρονται κατά το είδος και την κατηγορία τους, χωρίς ανάγκη ειδικότερου προσδιορισμού τους και μνείας του τι προέκυψε από αυτά, το δε γεγονός, ότι δεν έγινε δεκτό το περιεχόμενό τους ή ότι το Δικαστήριο της ουσίας προσέδωσε μείζονα αποδεικτική βαρύτητα σε άλλα στοιχεία, που προέκυψαν από τις αποδείξεις, δεν σημαίνει, ότι για το σχηματισμό της δικανικής του πεποίθησης περιορίστηκε επιλεκτικά σε ορισμένα μόνον αποδεικτικά μέσα και αγνόησε ή δεν συνεκτίμησε τα υπόλοιπα, ενώ σαφώς συνάγεται ότι τα έλαβε υπόψη του στο σύνολό τους, αφού δεν εξαίρεσε κανένα, καταλήγοντας κυριαρχικά στην καταδικαστική του κρίση και συνεπώς οι σχετικές αιτιάσεις του αναιρεσείοντος είναι αβάσιμες. Κατόπιν των ανωτέρω ο πρώτος λόγος των υπό κρίση αναιρέσεων αναίρεσης για έλλειψη ειδικής και εμπεριστατωμένης αιτιολογίας και εκ πλαγίου παράβασης της ουσιαστικής ποινικής διάταξης του άρθρου 229 ΠΚ, από το άρθρο 510 παρ. 1 στοιχ. Δ' και Ε' Κ.Ποιν.Δ., είναι αβάσιμος. Με τις ίδιες ως άνω αιτιολογίες απαντήθηκαν και οι αρνητικοί της κατηγορίας ισχυρισμοί των αναιρεσειόντων ότι δεν στοιχειοθετούνται οι ένδικες πράξεις, χωρίς το Δικαστήριο της ουσίας να υποχρεούται να διαλάβει κάτι περισσότερο σε σχέση με αυτούς και συνεπώς ο δεύτερος λόγος των υπό κρίση αιτήσεων αναίρεσης περί απόλυτης ακυρότητας της διαδικασίας στο ακροατήριο λόγω μη απάντησης των ως άνω αρνητικών της κατηγορίας ισχυρισμών τους, από το άρθρο 510 παρ. 1 στοιχ. Α' σε συνδυασμό με το άρθρο 171 παρ. 1δ Κ.Ποιν. Δ, είναι αβάσιμος. Οι λοιπές αιτιάσεις, που περιέχονται στα αναιρετήρια και αναφέρονται σε διαφορετική αξιολόγηση των αποδεικτικών μέσων, συνιστώσες αμφισβήτηση των ουσιαστικών παραδοχών της προσβαλλόμενης απόφασης και της ορθότητας του αποδεικτικού πορίσματός της, είναι απαράδεκτες, αφού, με την επίφαση της έλλειψης αιτιολογίας, πλήττουν ανεπιτρέπτως την αναιρετικώς ανέλεγκτη, περί τα πράγματα, κρίση του Δικαστηρίου της ουσίας.
V) Από τις διατάξεις των άρθρων 329, 331, 333 παρ. 2, 358, 364 και 369 του Κ.Ποιν.Δ., σε συνδυασμό με εκείνη του άρθρου 171 παρ. 1 στ. δ' του ίδιου Κώδικα, προκύπτει ότι η λήψη υπόψη από το δικαστήριο της ουσίας, για το σχηματισμό της κρίσης του σε σχέση με την ενοχή ή αθωότητα του κατηγορουμένου, εγγράφων που δεν αναγνώστηκαν, επιφέρει απόλυτη ακυρότητα της διαδικασίας, από την οποία ιδρύεται ο λόγος αναιρέσεως του άρθρου 510 παρ. 1 στ. Α' του Κ.Ποιν.Δ., αφού έτσι αποστερείται ο κατηγορούμενος της δυνατότητας να εκθέσει τις απόψεις του και να προβεί σε παρατηρήσεις σχετικές με το αποδεικτικό αυτό μέσο που δεν αναγνωρίζεται. Το περιεχόμενο του εγγράφου δεν είναι απαραίτητο να αναφέρεται στα πρακτικά της απόφασης, όπως δεν είναι αναγκαίο να αναφέρεται ο συντάκτης του εγγράφου και η χρονολογία του. Όμως, είναι αναγκαίο να αναφέρονται τα στοιχεία από τα οποία προσδιορίζεται με επάρκεια η ταυτότητά του, έτσι ώστε να μη καταλείπεται αμφιβολία για το ποιο έγγραφο της δικογραφίας αναγνώστηκε. Τα στοιχεία δε αυτά δεν είναι ανάγκη να συμπίπτουν με τα στοιχεία του πλήρους τίτλου του εγγράφου. Δηλαδή, ο προσδιορισμός της ταυτότητας του εγγράφου που αναγνώστηκε είναι αναγκαίος μόνο για τη δημιουργία βεβαιότητας ότι το έγγραφο αυτό και όχι κάποιο άλλο αναγνώσθηκε στη συγκεκριμένη δίκη και έτσι δόθηκε η δυνατότητα στον κατηγορούμενο να εκθέσει κατ' εφαρμογή του άρθρου 358 του Κ.Ποιν.Δ. τις απόψεις του και να κάνει τις παρατηρήσεις του σε σχέση με το περιεχόμενο του εγγράφου. Διαφορετικά, αν η ταυτότητα του εγγράφου δεν προσδιορίζεται με επάρκεια, υπάρχει απόλυτη ακυρότητα σύμφωνα με τις προαναφερθείσες διατάξεις (ΑΠ 1172021, ΑΠ 733/2020, ΑΠ 495/2020). Στην προκειμένη περίπτωση, από την παραδεκτή επισκόπηση των πρακτικών της προσβαλλόμενης απόφασης προκύπτει ότι, εκτός των εγγράφων που προσκόμισαν οι συνήγοροι των παρισταμένων προς υποστήριξη της κατηγορίας και των κατηγορουμένων, αναγνώστηκαν στο ακροατήριο τα πρακτικά της πρωτοβάθμιας δίκης και τα έγγραφα που αναφέρονται σ' αυτά, μεταξύ των οποίων περιλαμβάνεται με τον αριθμό 7 "το φωτοαντίγραφο της έκθεσης αυτοψίας". Από τη διατύπωση αυτή στα πρακτικά της προσβαλλόμενης απόφασης προκύπτει με σαφήνεια ότι το έγγραφο αυτό ήταν γνωστό στον κατηγορούμενο, ήδη αναιρεσείοντα, από την πρωτοβάθμια δίκη, στην οποία επίσης είχε αναγνωσθεί και αναφέρεται με αρ. 4 μεταξύ των εγγράφων που προσκόμισαν οι υποστηρίζοντες την κατηγορία , όπως προκύπτει από την επισκόπηση των πρακτικών αυτής. Εξάλλου, ο προσδιορισμός της ταυτότητας του εν λόγω εγγράφου είναι επαρκής, ώστε να μην καταλείπεται αμφιβολία για την ταυτότητά του, ενόψει του ότι, μεταξύ των αναγνωσθέντων εγγράφων της πρωτοβάθμιας δίκης, δεν περιλαμβάνονται άλλα έγγραφα με τον ανωτέρω προσδιορισμό, ενώ με την ανάγνωσή του στο ακροατήριο κατέστη, σε κάθε περίπτωση, γνωστό κατά το περιεχόμενό του στον κατηγορούμενο, ήδη αναιρεσείοντα , οπότε αυτός είχε πλήρη δυνατότητα να προβεί σε δηλώσεις και εξηγήσεις ως προς αυτό ,κατά το άρθρο 358 του Κ.Ποιν.Δ., πλην όμως δεν υποβλήθηκε σχετικό αίτημα από τον ίδιο ή το συνήγορό του. Κατά συνέπεια, ο τρίτος λόγος της δεύτερης υπό κρίση αίτησης αναίρεσης, από το άρθρο 510 παρ. 1 στοιχ. Α' του Κ.Ποιν.Δ., με τον οποίο υποστηρίζονται τα αντίθετα, ότι δηλαδή επήλθε απόλυτη ακυρότητα της διαδικασίας στο ακροατήριο λόγω του ανεπαρκούς προσδιορισμού της ταυτότητας του ως άνω αναγνωσθέντος εγγράφου, είναι αβάσιμος.
VI) Kατά το άρθρο 171 παρ. 3 του Κ.Ποιν.Δ., απόλυτη ακυρότητα που λαμβάνεται και αυτεπαγγέλτως υπόψη από το δικαστήριο σε κάθε στάδιο της διαδικασίας και στον Άρειο Πάγο ακόμη και ιδρύει λόγο αναίρεσης της απόφασης, κατά το άρθρο 510 παρ. 1 στοιχ. Α του ίδιου Κώδικα, επιφέρει και η παρά το νόμο παράσταση του υποστηρίζοντος την κατηγορία κατά τη διαδικασία στο ακροατήριο, η οποία υπάρχει, μόνον όταν δεν συντρέχουν στο πρόσωπό του οι όροι της ενεργητικής και παθητικής νομιμοποίησης για την υποστήριξη της κατηγορίας, κατά τις διατάξεις των άρθρων 63 και 64 Κ.Ποιν.Δ. ή όταν δεν τηρήθηκε η διαδικασία που έπρεπε να τηρηθεί σχετικά με τον τρόπο και το χρόνο άσκησης και υποβολής της κατά το άρθρο 67 του ίδιου Κώδικα, ήτοι το αργότερο ώσπου να αρχίσει για πρώτη φορά η αποδεικτική διαδικασία στο ακροατήριο. Εξ άλλου, από τα άρθρα 63, 82-84 και 87 ίδιου Κώδικα προκύπτει, ότι νομιμοποιείται ενεργητικά να παρασταθεί ως υποστηρίζων την κατηγορία, κατά την ποινική διαδικασία, εκείνος που δικαιούται να ζητήσει αποζημίωση ως παθών από το έγκλημα ή χρηματική ικανοποίηση λόγω ηθικής βλάβης ή ψυχικής οδύνης, τέτοιος δε είναι, όπως συνάγεται από τα άρθρα 914 και 932 του Α.Κ., εκείνος που άμεσα ζημιώθηκε ή υπέστη ηθική βλάβη ή ψυχική οδύνη από την αξιόποινη πράξη του δράστη. Παθών από το έγκλημα της ψευδούς καταμήνυσης θεωρείται ο καταμηνυθείς. Η σχετική δήλωση παράστασης πρέπει, κατά το άρθρο 84 του Κ.Π.Δ., να περιέχει με ποινή το απαράδεκτο, συνοπτική έκθεση της υπόθεσης, για την οποία παρίσταται κάποιος ως υποστηρίζων την κατηγορία και τους λόγους, στους οποίους στηρίζεται το δικαίωμα της παράστασης, δηλαδή αν ζητείται αποζημίωση για υλική ζημία ή χρηματική ικανοποίηση λόγω ηθικής βλάβης. Για το νομότυπο δε της παράστασης δεν είναι αναγκαίο να διαλαμβάνεται ο ιδιαίτερος τρόπος πρόκλησης της ηθικής βλάβης, που είναι άμεσο αποτέλεσμα των περιγραφόμενων γεγονότων που αποδίδονται στον κατηγορούμενο. Το επιτρεπτό της παράστασης του υποστηρίζοντος την κατηγορία κρίνεται από το περιεχόμενο της απαίτησης που περιέχει η δήλωσή του και από το κατηγορητήριο που διαλαμβάνει την άδικη πράξη, ενώ η ουσιαστική βασιμότητα της αξίωσης από την αποδεικτική διαδικασία, ενώ στο δευτεροβάθμιο δικαστήριο η υποστήριξη της κατηγορίας κρίνεται στο πλαίσιο που διατυπώθηκε στο πρωτοβάθμιο δικαστήριο και κατά το μέτρο που έγινε δεκτή από αυτό (ΑΠ 769/2020,ΑΠ 504/2020). Με τον τρίτο λόγο της πρώτης υπό κρίση αίτησης αναίρεσης η αναιρεσείουσα προβάλλει απόλυτη ακυρότητα της διαδικασίας στο ακροατήριο λόγω της παράνομης παράστασης του υποστηρίζοντος την κατηγορία Β. Χ. σε βάρος της, ενώ με τον τέταρτο λόγο της δεύτερης υπό κρίση αίτησης αναίρεσης ο αναιρεσείων επίσης προβάλλει απόλυτη ακυρότητα της διαδικασίας στο ακροατήριο λόγω της παράνομης παράστασης των υποστηριζόντων την κατηγορία Ά. Κ. και Κ. Χ. σε βάρος του. Στην προκείμενη περίπτωση όπως προκύπτει από την παραδεκτή επισκόπηση των πρακτικών-απόφασης της πρωτοβάθμιας και δευτεροβάθμιας δίκης προκύπτουν τα εξής: Με την 1372/11-11-2019 απόφαση του Τριμελούς Πλημμελειοδικείου Καλαμάτας η μεν αναιρεσείουσα κηρύχθηκε ένοχη για την πράξη της ψευδούς καταμήνυσης που τέλεσε α) στις 16-6-2015 σε βάρος της Ά. Κ. και β) στις 12-6-2015 σε βάρος της Κ. Χ., ο δε αναιρεσείων κηρύχθηκε ένοχος για την πράξη της ψευδούς καταμήνυσης που τέλεσε στις 21-4-2015 σε βάρος του Β. Χ.. Πριν την έναρξη της αποδεικτικής διαδικασίας στο ακροατήριο εμφανίστηκαν οι ως άνω καταμηνυθέντες Β.. Χ., Ά. Κ. και Κ. Χ., οι οποίοι δήλωσαν ότι παρίστανται στη δίκη αυτή κατά των παραπάνω κατηγορουμένων για την υποστήριξη της κατηγορίας, ως δικαιούμενοι κατά τον αστικό κώδικα χρηματικής ικανοποίησης λόγω ηθικής βλάβης, που υπέστησαν από τα αδικήματα, διόρισαν ως πληρεξούσιο δικηγόρο τους τον Άγγελο Βλαχονικολό και κατέβαλαν το σχετικό τέλος παράστασης. Κατά της παράστασης αυτής δεν προβλήθηκε οποιαδήποτε αντίρρηση, γι 'αυτό έγινε δεκτή, όπως τούτο συνάγεται από την επακολουθήσασα συμμετοχή των ως άνω υποστηριζόντων την κατηγορία στην ανωτέρω δίκη. Κατά της απόφασης αυτής οι κατηγορούμενοι, ήδη αναιρεσείοντες, άσκησαν εφέσεις, επί των οποίων εκδόθηκε η προσβαλλόμενη 136/2022 απόφαση του Τριμελούς Πλημμελειοδικείου Καλαμάτας. Και πάλι πριν την έναρξη της αποδεικτικής διαδικασίας στο ακροατήριο εμφανίστηκαν οι ως άνω καταμηνυθέντες Β.. Χ., Ά. Κ. και Κ. Χ., οι οποίοι δήλωσαν ότι παρίστανται στη δίκη αυτή κατά των παραπάνω κατηγορουμένων για την υποστήριξη της κατηγορίας, ως δικαιούμενοι κατά τον αστικό κώδικα χρηματικής ικανοποίησης λόγω ηθικής βλάβης, που υπέστησαν από τα αδικήματα, διόρισαν ως πληρεξούσιο δικηγόρο τους τον Άγγελο Βλαχονικολό. Κατά της παράστασης αυτής δεν προβλήθηκε οποιαδήποτε αντίρρηση, γι 'αυτό έγινε δεκτή, όπως τούτο συνάγεται από την επακολουθήσασα συμμετοχή των ως άνω υποστηριζόντων στην δευτεροβάθμια δίκη. Από το περιεχόμενο των ως άνω δηλώσεων και κατά το μέτρο που έγιναν δεκτές από το πρωτοβάθμιο Δικαστήριο συνάγεται ότι συνέτρεχαν όλες οι προβλεπόμενες προϋποθέσεις και ως εκ τούτου οι υποστηρίζοντες την κατηγορία νόμιμα παρέστησαν στο δευτεροβάθμιο Δικαστήριο στη δίκη κατά των αναιρεσειόντων- κατηγορουμένων προς υποστήριξη της κατηγορίας σε σχέση με την αξιόποινη πράξη της ψευδούς καταμήνυσης που αυτοί διέπραξαν σε βάρος καθενός εξ αυτών, ήτοι ο Β. Χ. για την ψευδή καταμήνυσή του από τον Π. Μ. στις 21-4-2015, η Ά. Κ. για την ψευδή καταμήνυσή της από την Π. Σ. στις 12-6-2015 και η Κ. Χ. για την ψευδή καταμήνυσή της από την Π. Σ. στις 12-6-2015, πράξη για την οποία η αναιεσείουσα-κατηγορουμένη αθωώθηκε.
Συνεπώς, οι ως άνω λόγοι αναίρεσης, από το άρθρο 510 παρ. 1 στοιχ. Α' του Κ.Ποιν.Δ., σε συνδυασμό με το άρθρο 171 παρ. 3 του ίδιου Κώδικα, με τους οποίους υποστηρίζονται τα αντίθετα, είναι αβάσιμοι. Κατόπιν τούτων και αφού δεν υπάρχει άλλος λόγος αναίρεσης προς έρευνα, πρέπει να απορριφθούν στο σύνολό τους οι υπό κρίση αιτήσεις αναίρεσης και να επιβληθούν σε καθένα από τους αναιρεσείοντες τα δικαστικά έξοδα της παρούσας δίκης (άρθρο 578 § 1 του Κ.Ποιν.Δ.).
ΓΙΑ ΤΟΥΣ ΛΟΓΟΥΣ ΑΥΤΟΥΣ
Απορρίπτει α) την 5693/28-6-2022 αίτηση- δήλωση της Π. Σ. του Γ. και β) την 5694/28-6-2022 αίτηση-δήλωση του Π. Μ. του Η., για αναίρεση της 136/2022 απόφασης του Τριμελούς Εφετείου Πλημμελημάτων Καλαμάτας. Και
Καταδικάζει καθένα από τους αναιρεσείοντες στα δικαστικά έξοδα, που ανέρχονται στο ποσό των διακοσίων πενήντα (250,00) ευρώ για τον καθένα. Και
Κρίθηκε και αποφασίσθηκε στην Αθήνα στις 7 Δεκεμβρίου 2022.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 30 Δεκεμβρίου 2022.
Η ΑΝΤΙΠΡΟΕΔΡΟΣ Η ΓΡΑΜΜΑΤΕΑΣ

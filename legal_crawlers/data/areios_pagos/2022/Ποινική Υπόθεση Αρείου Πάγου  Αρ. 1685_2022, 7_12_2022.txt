Ποινική Υπόθεση Αρείου Πάγου  Αρ. 1685/2022, 7/12/2022

Αριθμός 1685/2022
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Z' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Γεώργιο Χριστοδούλου, Αντιπρόεδρο του Αρείου Πάγου, Μαρία Κουβίδου - Εισηγήτρια, Βασίλειο Μαχαίρα, Αικατερίνη Κρυσταλλίδου και Ελευθέριο Σισμανίδη, Αρεοπαγίτες.
Συνήλθε σε δημόσια συνεδρίαση στο Κατάστημά του στις 2 Νοεμβρίου 2022, με την παρουσία της Αντεισαγγελέα του Αρείου Πάγου Ελένης Μετσοβίτου (κωλυομένου του Εισαγγελέα) και της Γραμματέως Ευθυμίας Καλογεροπούλου, για να δικάσει την αίτηση του αναιρεσείοντος - κατηγορουμένου Β. Π. του Σ., κατοίκου ... ο οποίος δεν παραστάθηκε, για αναίρεση της υπ'αριθμ 1525/2022 αποφάσεως του Τριμελούς Εφετείου Κακουργημάτων Αθηνών. Το Τριμελές Εφετείο Κακουργημάτων Αθηνών, με την ως άνω απόφασή του διέταξε όσα λεπτομερώς αναφέρονται σ' αυτή, και ο αναιρεσείων-κατηγορούμενος, ζητάει την αναίρεση της αποφάσεως αυτής για τους λόγους που αναφέρονται στην από 3/5/2022 αίτησή του, που καταχωρίστηκε στο οικείο πινάκιο με αριθμό 525/2022.
Αφού άκουσε Την Αντεισαγγελέα του Αρείου Πάγου που πρότεινε να απορριφθεί ως ανυποστήρικτη η προκείμενη αίτηση.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Κατά τη διάταξη του άρθρου 512 παρ. 1 εδ. γ' του ισχύοντος από 1-7-2019 ΚΠοινΔ, ο εισαγγελέας του Αρείου Πάγου κλητεύει τον αναιρεσείοντα και τους υπόλοιπους διαδίκους, με κλήση που επιδίδεται σύμφωνα με τα άρθρα 155-162 και μέσα στην προθεσμία του άρθρου 166, στο ακροατήριο του δικαστηρίου του Αρείου Πάγου, ενώ κατά την παρ. 3 εδ. α' του ίδιου άρθρου οι διάδικοι παρίστανται στη συζήτηση με συνήγορο. Περαιτέρω, κατά το άρθρο 514 του ίδιου Κώδικα, "Αν δεν εμφανιστεί ο αναιρεσείων, η αίτησή του απορρίπτεται ως ανυποστήρικτη και μπορεί να καταδικασθεί σε χρηματική ποινή έως εκατό ευρώ. ... Κατ' εξαίρεση, ακόμη και αν δεν εμφανιστεί ο αναιρεσείων, ο Άρειος Πάγος αυτεπαγγέλτως: α) παραθέτει το σχετικό άρθρο του ποινικού νόμου που εφαρμόστηκε στην προσβαλλόμενη απόφαση, αν αυτό δεν έχει παρατεθεί σε αυτή ή έχει παρατεθεί εσφαλμένα και β) εφαρμόζει αυτεπαγγέλτως τον επιεικέστερο νόμο που ισχύει μετά τη δημοσίευση της απόφασης (άρθρο 511)". Από τις διατάξεις αυτές προκύπτει ότι, αν ο αναιρεσείων δεν εμφανιστεί προσηκόντως, δηλαδή με συνήγορο ή δεν εκπροσωπηθεί από νόμιμα διορισμένο συνήγορο κατά τη συζήτηση της αίτησης αναίρεσης στο ακροατήριο του Αρείου Πάγου, μολονότι κλητεύθηκε νομότυπα και εμπρόθεσμα, η αίτηση αναίρεσης απορρίπτεται (βλ.ΟλΑΠ 4/1996). Εξαίρεση εισάγεται με τις διατάξεις των άρθρων 511 εδ. τελευταίο και 514 εδ. δ' ΚΠοινΔ, κατά τις οποίες είτε εμφανισθεί είτε απολείπεται ο αναιρεσείων-κατηγορούμενος, αν κριθεί παραδεκτή η αίτηση αναίρεσης, ο Άρειος Πάγος α) παραθέτει το σχετικό άρθρο του ποινικού νόμου που εφαρμόστηκε στην προσβαλλόμενη απόφαση, αν αυτό δεν έχει παρατεθεί σε αυτή ή έχει παρατεθεί εσφαλμένα και β) εφαρμόζει αυτεπαγγέλτως τον επιεικέστερο νόμο που ισχύει μετά τη δημοσίευση, της προσβαλλόμενης απόφασης.
Στην προκείμενη περίπτωση, όπως προκύπτει από τα με ημερομηνία 11 Ιουλίου 2022 και 12 Ιουλίου 2022 αποδεικτικά επίδοσης, που συντάχθηκαν αρμοδίως από τον Χ. Λ., επιμελητή της Εισαγγελίας του Αρείου Πάγου, επιδόθηκε με θυροκόλληση τον αναιρεσείοντα Π. Β. του Σ. και στον νομίμως διορισθέντα αντίκλητο του, δικηγόρο Πειραιώς Παπαδημητρίου Στυλιανό του Χρήστου, νόμιμα και εμπρόθεσμα, κατά τα
άρθρα 155 παρ.2 και 166 του Κ.Ποιν.Δ, η με αριθμό 525/2022 και από 31-05-2022 κλήση του Εισαγγελέα του Αρείου Πάγου, για να παραστεί ο αναιρεσείων δια συνηγόρου στο ακροατήριο του Δικαστηρίου τούτου, κατά την αναφερόμενη στην αρχή της παρούσας δικάσιμο (02-11-2022), προκειμένου να υποστηρίξει την κρινόμενη από 3-05-2022 αίτησή του, με οποία ζητά την αναίρεση της 1525/2022 απόφασης του Τριμελούς Εφετείου Κακουργημάτων Αθηνών, με την οποία απορρίφθηκε ως ανυποστήρικτη η ΕΜ:44/16-1-2019 έφεσή του κατά της 188/2019 απόφασης του Μονομελούς Εφετείου Κακουργημάτων Αθηνών.
Συνεπώς, εφόσον ο αναιρεσειων δεν εμφανίστηκε κατ' αυτήν, όταν η υπόθεση εκφωνήθηκε στη σειρά της, ενώπιον τού Δικαστηρίου τούτου, ούτε εκπροσωπήθηκε από πληρεξούσιο δικηγόρο, πρέπει, σύμφωνα με τα προαναφερθέντα, να απορριφθεί η παραδεκτώς και εμπροθέσμως ασκηθείσα κρινόμενη αίτηση αναίρεσης ως ανυποστήρικτη, εφ' όσον δεν συντρέχει κάποια από τις ως άνω κατ' εξαίρεση περιπτώσεις. Τέλος, πρέπει να επιβληθούν σε βάρος του αναιρεσείοντος τα έξοδα της ποινικής διαδικασίας (άρθρο 578 παρ. 1 Κ.Ποιν.Δ), καθώς και τα μειωμένα δικαστικά έξοδα του υποστηρίζοντος την κατηγορία Ελληνικού Δημοσίου (άρθρα 176, 183 Κ.Πολ.Δ, 22 παρ. 1 του ν. 3693/1957), σύμφωνα με τα οριζόμενα ειδικότερα στο διατακτικό.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Απορρίπτει την Ε.Μ. 346/3-05-2022 αίτηση αναίρεσης (ασκηθείσα με δήλωση στο γραμματέα του Εφετείου Αθηνών), του Β. Π. του Σ., κατοίκου ... για αναίρεση της 1525/2022 απόφασης του Τριμελούς Εφετείου Κακουργημάτων Αθηνών.
Επιβάλλει στον αναιρεσείοντα τα έξοδα της ποινικής διαδικασίας από διακόσια πενήντα (250) ευρώ.
Καταδικάζει τον αναιρεσείοντα στα έξοδα του υποστηρίζοντος την κατηγορία Ελληνικού Δημοσίου, τα οποία ορίζει σε τριακόσια (300) ευρώ.
Κρίθηκε και αποφασίσθηκε στην Αθήνα στις 7 Δεκεμβρίου 2022.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 19 Δεκεμβρίου 2022.
Ο ΑΝΤΙΠΡΟΕΔΡΟΣ Η ΓΡΑΜΜΑΤΕΑΣ

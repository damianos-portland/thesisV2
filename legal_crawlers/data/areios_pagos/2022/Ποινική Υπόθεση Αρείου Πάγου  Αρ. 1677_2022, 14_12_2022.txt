Ποινική Υπόθεση Αρείου Πάγου  Αρ. 1677/2022, 14/12/2022

Αριθμός 1677/2022
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ζ' ΠΟΙΝΙΚΟ TMHMA - ΣΕ ΣΥΜΒΟΥΛΙΟ
Συγκροτήθηκε από τους Δικαστές: Γεώργιο Χριστοδούλου, Αντιπρόεδρο του Αρείου Πάγου, Μαρία Κουβίδου, Βασίλειο Μαχαίρα-Εισηγητή, Αικατερίνη Κρυσταλλίδου και Μαρία Βάρκα, Αρεοπαγίτες.
Με την παρουσία και της Αντεισαγγελέως του Αρείου Πάγου Αναστασίας Μουζάκη (γιατί κωλύεται ο Εισαγγελέας του Αρείου Πάγου) και της Γραμματέως Ευθυμίας Καλογεροπούλου.
Συνήλθε σε Συμβούλιο στο Κατάστημά του στις 16 Νοεμβρίου 2022, προκειμένου να αποφανθεί για την αίτηση του Εισαγγελέα Πρωτοδικών Αθηνών, περί κανονισμού αρμοδιότητας δικαστηρίου, με εγκαλούμενο τον Κ. Σ., Εισαγγελέα Πρωτοδικών Αθηνών και εγκαλούντα τον Ν. Α. του Ι., κάτοικο ...
Η αίτηση αυτή με ημερομηνία 14-6-2022 και με αριθμ. πρωτ. 157032/2022 του Εισαγγελέα Πρωτοδικών Αθηνών Ιωακείμ Κασωτάκη, που απευθύνεται στον Εισαγγελέα του Αρείου Πάγου, καταχωρίστηκε στο οικείο πινάκιο με τον αριθμό 675/2022.
Έπειτα η Αντεισαγγελέας του Αρείου Πάγου Αναστασία Μουζάκη εισήγαγε για κρίση στο Συμβούλιο τη σχετική δικογραφία με την πρόταση του Αντεισαγγελέα του Αρείου Πάγου Αχιλλέα Ζήση, με αριθμ.πρωτ. 186/2-9-2022, στην οποία αναφέρονται τα ακόλουθα: "Α. i.Εισάγω ενώπιον Σας, σύμφωνα με το άρθρο 136 παρ. 1 εδ. β` περ. β` ΚΠΔ, την με αριθμό πρωτοκόλλου 157032/29-06-2022 αίτηση του Εισαγγελέα Πρωτοδικών Αθηνών, με την οποία ζητεί την παραπομπή της υπόθεσης [δικογραφίας] που σχηματίστηκε κατόπιν της έγκλησης με ABM ... με εγκαλούντα τον Δικηγόρο Αθηνών Ν. Α. του Ι., κάτοικο ... η οποία κατατέθηκε στον Εισαγγελέα του Αρείου Πάγου στις 29-06-2022, από τις Δικαστικές αρχές του Πρωτοδικείου Αθηνών, στις αντίστοιχες άλλου δικαστηρίου, ισόβαθμου και ομοειδούς με το τελευταίο και εκθέτω τα εξής: Με την ανωτέρω έγκληση καταγγέλλεται ο Εισαγγελικός Λειτουργός Κ. Σ. που υπηρετεί στην Εισαγγελία Πρωτοδικών Αθηνών ως προκύπτει από την από 14-06-2022 Υπηρεσιακή Βεβαίωση, ως υπαίτιος κατ' εκτίμηση του περιεχομένου της έγκλησης, παράβασης καθήκοντος, άλλως παραβίασης υπηρεσιακού απορρήτου ( άρθρα 13α, 252 ΠΚ, 259 ΠΚ).
ii.Κατά τις προβλέψεις της διάταξης του άρθρου 135 ΚΠΔ, το δικαστήριο που είναι αρμόδιο, σύμφωνα με τα άρθρα 122-125, διατάσσει την παραπομπή σε άλλο ισόβαθμο και ομοειδές δικαστήριο, εκτός των άλλων περιπτώσεων και όταν: "....ε) ο εγκαλών ή ο ζημιωμένος ή ο κατηγορούμενος είναι δικαστικός λειτουργός από το βαθμό του παρέδρου σε πρωτοδικείο ή εισαγγελία και άνω και υπηρετεί στο αρμόδιο σύμφωνα με τα άρθρα 122-125 δικαστήριο...... Περαιτέρω, κατά τους ορισμούς του άρθρου 136 παρ. 1 ΚΠΔ, "Την παραπομπή μπορούν να τη ζητήσουν ο εισαγγελέας, ο κατηγορούμενος και ο παριστάμενος για την υποστήριξη της κατηγορίας, ενώ στις περιπτώσεις των στοιχείων γ` και δ` του άρθρου 135 μόνο ο εισαγγελέας του αρμόδιου δικαστηρίου ή του Αρείου Πάγου αυτεπαγγέλτως ή με παραγγελία του Υπουργού Δικαιοσύνης, Διαφάνειας και Ανθρωπίνων Δικαιωμάτων. Για την παραπομπή αποφασίζει: α) το συμβούλιο εφετών, αν ζητείται η παραπομπή από ένα μονομελές ή τριμελές πλημμελειοδικείο ή δικαστήριο ανηλίκων σε άλλο όμοιο β) ο Άρειος Πάγος, που συνέρχεται σε συμβούλιο, σε κάθε άλλη περίπτωση....", όπως όταν στην περιφέρεια του Εφετείου δεν υπάγεται άλλο, πλην του αρμόδιου, κατά τις προαναφερόμενες διατάξεις, Πρωτοδικείου.
iii. Από τις προειρημένες διατάξεις συνάγεται ότι δικαιολογητικοί λόγοι της παραπομπής στην περίπτωση του στοιχείου ε` του άρθρου 135 ΚΠΔ, είναι η διασφάλιση της απόλυτης ανεξαρτησίας και του αδιάβλητου της κρίσης του δικαστικού λειτουργού που θα επιληφθεί της υπόθεσης, καθώς και του αποκλεισμού της υπόνοιας μεροληψίας του αρχικά αρμόδιου προς τούτο, ενόψει της συνυπηρέτησής του με τα προαναφερόμενα στη συγκεκριμένη διάταξη πρόσωπα. Από την ερμηνευτική προσέγγιση της έννοιας και του διωκόμενου σκοπού των προδιαληφθεισών διατάξεων των άρθρων 135 και 136 ΚΠΔ, σε συνδυασμό με αυτές των άρθρων 122-125 του ίδιου, ως άνω, Κώδικα, προκύπτει ότι ο κανονισμός της αρμοδιότητας κατά παραπομπή δεν περιορίζεται μόνο στην εκδίκαση της υπόθεσης, αλλά εκτείνεται και στην προδικασία και καταλαμβάνει τόσο την κίνηση της ποινικής δίωξης όσο και την προκαταρκτική εξέταση, καθόσον και στις περιπτώσεις αυτές συντρέχει ο ίδιος, κατά τα άνω, δικαιολογητικός λόγος [ΑΠ 336/2021, ΑΠ 776/2020, ΑΠ 1481 /2009], ο οποίος αποτελεί έκφανση της δίκαιης δίκης, που δεν είναι παρά η ουσιαστική και αδιάβλητη, υπό διαδικαστικές (δικονομικές) εγγυήσεις, διεξαγωγή της δίκης εντός εύλογου χρόνου, ώστε να είναι δυνατή η αντικειμενική αναζήτηση της αλήθειας και η έγκαιρη και αποτελεσματική προστασία του διαδίκου. Β.i.Στην προκειμένη περίπτωση, εγκαλούμενος είναι ο Εισαγγελικός Λειτουργός Κ. Σ. που υπηρετεί στην Εισαγγελία Πρωτοδικών Αθηνών ως προκύπτει από την από 14-06-2022 Υπηρεσιακή Βεβαίωση.
ii.Με τα δεδομένα αυτά και εφόσον οι αρμόδιες εισαγγελικές και ανακριτικές αρχές του Πρωτοδικείου Αθηνών δεν μπορούν να επιληφθούν της υπόθεσης, λόγω του ότι ο εγκαλούμενος και Εισαγγελέας Πρωτοδικών Κ. Σ., υπηρετεί στο Πρωτοδικείο και στην Εισαγγελία Πρωτοδικών Αθηνών, που υπάγεται στην περιφέρεια του Εφετείου Αθηνών, στην οποία δεν υπάγεται άλλο πρωτοδικείο και έτσι δεν υπάρχει δυνατότητα παραπομπής της υποθέσεως σε άλλο πρωτοδικείο και εισαγγελία πρωτοδικών της περιφερείας του (Εφετείου Αθηνών), συντρέχει νόμιμη περίπτωση κανονισμού αρμοδιότητας κατά παραπομπής (άρθρα 135 εδ. ε` και 136 παρ.1 εδ. β` περ. β` του ΚΠΔ), ώστε οι περιεχόμενες στην προαναφερθείσα έγκληση καταγγελίες σε βάρος του παραπάνω Εισαγγελικού Λειτουργού, να παραπεμφθούν στις αντίστοιχες εισαγγελικές και δικαστικές αρχές του Πρωτοδικείου Πειραιώς, προκειμένου να επιληφθούν αυτών και να κρίνουν στα πλαίσια της αρμοδιότητάς τους, για να επιληφθούν της σχετικής υπόθεσης.
ΓΙΑ ΤΟΥΣ ΛΟΓΟΥΣ ΑΥΤΟΥΣ Προτείνω:
Α. Να γίνει δεκτή η με αριθμό πρωτοκόλλου 157032/29-06-2022 αίτηση του Εισαγγελέα Πρωτοδικών Αθηνών, με την οποία ζητεί την παραπομπή της υπόθεσης [δικογραφίας] που σχηματίστηκε, Και Β. Να παραπεμφθεί η υπόθεση [δικογραφία] που σχηματίστηκε κατόπιν της έγκλησης με ABM ... με εγκαλούντα τον Δικηγόρο Αθηνών Ν. Α. του Ι., κάτοικο ... η οποία κατατέθηκε στον Εισαγγελέα του Αρείου Πάγου στις 29-06-2022, από τις Δικαστικές αρχές του Πρωτοδικείου Αθηνών, στρεφόμενης κατά του Εισαγγελικού Λειτουργού Κ. Σ. που υπηρετεί στην Εισαγγελία Πρωτοδικών, ως υπαίτιος κατ' εκτίμηση του περιεχομένου της έγκλησης, παράβασης καθήκοντος, άλλως παραβίασης υπηρεσιακού απορρήτου, (άρθρα 13α, 252 ΠΚ 259 ΠΚ), από τις κατά τόπο αρμόδιες εισαγγελικές, ανακριτικές και δικαστικές Αρχές του Πρωτοδικείου Αθηνών, στις εισαγγελικές, ανακριτικές και δικαστικές Αρχές του Πρωτοδικείου Πειραιώς, για να επιληφθούν της σχετικής υπόθεσης, για τη δικαστική της περαίωση.
Ο Αντεισαγγελέας του Αρείου Πάγου ΑΧΙΛΛΕΑΣ ΖΗΣΗΣ"
Αφού άκουσε την Αντεισαγγελέα του Αρείου Πάγου, που αναφέρθηκε στην παραπάνω εισαγγελική πρόταση,
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Κατά το άρθρο 135 στοιχ. ε' του ισχύοντος Κώδικα Ποινικής Δικονομίας (ν.4620/2019), όταν ο εγκαλών ή ο ζημιωμένος ή ο κατηγορούμενος είναι δικαστικός λειτουργός από το βαθμό του παρέδρου σε πρωτοδικείο ή εισαγγελία και άνω και υπηρετεί στο αρμόδιο, σύμφωνα με τα άρθρα 122-125 του ίδιου Κώδικα, δικαστήριο, διατάσσεται η παραπομπή της υπόθεσης από αυτό, σε άλλο ισόβαθμο και ομοειδές δικαστήριο. Από την παραπάνω διάταξη προκύπτει, ότι με αυτήν σκοπείται η εξασφάλιση της απόλυτης ανεξαρτησίας της κρίσεως του δικαστικού λειτουργού και ο αποκλεισμός κάθε υπόνοιας για μεροληψία του, οφειλομένης στο γεγονός, ότι ο εγκαλών ή ο αδικηθείς ή ο κατηγορούμενος δικαστικός λειτουργός υπηρετεί στο ίδιο (αρμόδιο για την υπόθεση) δικαστήριο, καθώς και ότι συντρέχει περίπτωση τέτοιας παραπομπής της υποθέσεως όχι μόνο κατά το στάδιο της κύριας διαδικασίας, αλλά και κατ' εκείνο της προδικασίας, στην οποία περιλαμβάνεται και το στάδιο της προκαταρκτικής εξετάσεως (όταν δεν έχει ακόμη ασκηθεί ποινική δίωξη), αφού και τότε συντρέχει ο ίδιος δικαιολογητικός λόγος του ανεπηρέαστου της δικαστικής κρίσεως και του αποκλεισμού υπονοιών μεροληψίας, λόγω της συνυπηρετήσεως (ΑΠ 1429/2022, ΑΠ429/2021, ΑΠ39/2020). Σύμφωνα δε με τις διατάξεις του άρθρου 136 παρ.1 του ίδιου ως άνω (νέου) Κώδικα, την παραπομπή, στην άνω περίπτωση, μπορούν να ζητήσουν ο εισαγγελέας, ο κατηγορούμενος και ο παριστάμενος για την υποστήριξη της κατηγορίας, αποφασίζει δε γι' αυτήν α) το συμβούλιο εφετών, αν ζητείται η παραπομπή από ένα μονομελές ή τριμελές πλημμελειοδικείο ή δικαστήριο ανηλίκων σε άλλο όμοιο, β) ο Άρειος Πάγος, που συνέρχεται σε συμβούλιο, σε κάθε άλλη περίπτωση (εκτός από αυτή που αναφέρεται στο άρθρο 499 ΚΠΔ). Από τις τελευταίες διατάξεις συνάγεται, ότι αρμόδιο να αποφασίσει την παραπομπή δικαστήριο είναι ο Άρειος Πάγος (σε Συμβούλιο), όταν δεν υπάρχει αρμοδιότητα του Συμβουλίου Εφετών, όπως επί παραπομπής από ένα Εφετείο σε άλλο ή, όταν στην περιφέρεια ενός Εφετείου υπάρχει ένα Πρωτοδικείο. Στην προκειμένη περίπτωση, από τα έγγραφα της δικογραφίας προκύπτουν τα ακόλουθα: Με την από 23-5-2022 έγκληση του Ν. Α. του Ι., Δικηγόρου Αθηνών, κατά της Α. Λ., για τις αξιόποινες πράξεις της ηθικής αυτουργίας σε παράβαση καθήκοντος, της εξύβρισης μέσω διαδικτύου κατ'εξακολούθηση και της συκοφαντικής δυσφήμησης μέσω διαδικτύου κατ' εξακολούθηση, καταγγέλλεται και ο Εισαγγελέως Πρωτοδικών Αθηνών Κ. Σ. για το αδίκημα της παράβασης καθήκοντος, άλλως της παραβίασης υπηρεσιακού απορρήτου (άρθρ.13α,252,259 ΠΚ ). Μετά την υποβολή της παραπάνω έγκλησης σχηματίσθηκε, η υπό τα στοιχεία ΑΒΜ ... δικογραφία προκαταρκτικής εξέτασης για τις αναφερόμενες στην εν λόγω έγκληση πράξεις της παράβασης καθήκοντος κλπ. Ο ως άνω εγκαλούμενος τυγχάνει εν ενεργεία εισαγγελικός λειτουργός, φέρει το βαθμό του Εισαγγελέα Πρωτοδικών και σύμφωνα με την ευρισκόμενη στη δικογραφία υπηρεσιακή βεβαίωση (αριθ. πρωτ.ΔΥ/14-6-2022 έγγραφο της Εισαγγελίας Πρωτοδικών Αθηνών υπηρετεί στην εν λόγω Εισαγγελία. Έτσι, προκειμένου να ενεργηθούν τα κατά το άρθρο 43 του Κ.Ποιν.Δ. οριζόμενα, ο Εισαγγελέας Πρωτοδικών Αθηνών, απευθυνόμενος προς τον Εισαγγελέα του Αρείου Πάγου, με το υπ' αριθ. πρωτ. 157032/29-6-2022 έγγραφό του, όπου συνάπτεται η ανωτέρω δικογραφία, ζήτησε, σύμφωνα με τις διατάξεις των άρθρων 135 εδ. ε' και 136 παρ. 1β του νέου Κ.Ποιν.Δ., κανονισμό της αρμόδιας να επιληφθεί της υποθέσεως Εισαγγελικής Αρχής. Η ανωτέρω αίτηση είναι νόμιμη, σύμφωνα με τις αναφερόμενες στην προηγηθείσα νομική σκέψη διατάξεις και ουσιαστικά βάσιμη, ενόψει των προεκτεθέντων, με βάση τα οποία ανακύπτει ζήτημα κανονισμού αρμοδιότητας ως προς τον προμνημονευόμενο εγκαλούμενο εισαγγελικό λειτουργό Κ. Σ., που υπηρετεί στην Εισαγγελία Πρωτοδικών Αθηνών. Πρέπει, επομένως, να γίνει δεκτή η ως άνω αίτηση και να χωρήσει κανονισμός αρμοδιότητας κατά παραπομπή (άρθρα 135 εδ. ε' και 136 παρ.1 εδ. β' του Κ.Ποιν.Δ.), προκειμένου να αποκλεισθεί κάθε υπόνοια μεροληψίας. Προς τούτο, και ενόψει και του γεγονότος ότι δεν υφίσταται άλλο Πρωτοδικείο ή Εισαγγελία, που να ανήκει στην περιφέρεια του Εφετείου Αθηνών, πρέπει να ορισθούν ως αρμόδιες για το χειρισμό της παραπάνω υποθέσεως οι δικαστικές και εισαγγελικές αρχές του Πρωτοδικείου Πειραιώς και, αν ήθελε συντρέξει νόμιμη περίπτωση, οι αντίστοιχες δικαστικές και εισαγγελικές αρχές του Εφετείου Πειραιώς για περαιτέρω δικαστική διερεύνηση αυτής.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Ορίζει κατά παραπομπή τις δικαστικές και εισαγγελικές αρχές του Πρωτοδικείου Πειραιώς και εάν συντρέξει νόμιμη περίπτωση, του Εφετείου Πειραιώς, ως αρμόδιες για το χειρισμό της υποθέσεως, που αναφέρεται στην υπ' αριθ. ΑΒΜ ... δικογραφία προκαταρκτικής εξέτασης, που σχηματίσθηκε κατόπιν της από 18-5-2022 εγκλήσεως του Ν. Α. του Ι., Δικηγόρου Αθηνών, κατά του Εισαγγελέα Πρωτοδικών Αθηνών Κ. Σ..
Κρίθηκε και αποφασίσθηκε στην Αθήνα στις 14 Δεκεμβρίου 2022.
Εκδόθηκε στην Αθήνα στις 16 Δεκεμβρίου 2022.
Ο ΑΝΤΙΠΡΟΕΔΡΟΣ H ΓΡΑΜΜΑΤΕΑΣ

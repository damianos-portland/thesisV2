Ποινική Υπόθεση Αρείου Πάγου  Αρ. 1706/2022, 18/4/2022

ΑΡΙΘΜΟΣ 1706/2022
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
ΣΤ' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Γρηγόριο Κουτσοκώστα, Αντιπρόεδρο του Αρείου Πάγου, Ελένη Φραγκάκη, Ελένη Κατσούλη, Δημήτριο Τράγκα και Ελένη Μπερτσιά-Εισηγήτρια, Αρεοπαγίτες.
Συνήλθε σε δημόσια συνεδρίαση στο Κατάστημά του στις 8 Φεβρουαρίου 2022, με την παρουσία της Αντεισαγγελέως του Αρείου Πάγου Αδαμαντίας Οικονόμου (γιατί κωλύεται ο Εισαγγελέας του Αρείου Πάγου) και του Γραμματέως Χαράλαμπου Αθανασίου, για να δικάσει την αίτηση του αναιρεσείοντα - κατηγορουμένου Σ. Μ. του Σ., κατοίκου ... που εκπροσωπήθηκε από τον πληρεξούσιο δικηγόρο του Ιωάννη Σταυρόπουλο, περί αναιρέσεως της υπ' αριθ. 60/2021 αποφάσεως του Πενταμελούς Εφετείου Ναυπλίου.
Το Πενταμελές Εφετείο Ναυπλίου, με την ως άνω απόφασή του διέταξε όσα λεπτομερώς αναφέρονται σ' αυτή, και ο αναιρεσείων - κατηγορούμενος ζητεί την αναίρεση αυτής, για τους λόγους που αναφέρονται στην από 1-11-2021 και με αριθμό 115/2021 αίτησή του αναίρεσης, η οποία καταχωρίστηκε στο οικείο πινάκιο με τον αριθμό 1064/2021.
Αφού άκουσε Την Αντεισαγγελέα του Αρείου Πάγου, που πρότεινε να απορριφθεί η κρινόμενη αίτηση αναίρεσης και τον πληρεξούσιο δικηγόρο του αναιρεσείοντα, που ζήτησε όσα αναφέρονται στα σχετικά πρακτικά,
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Η υπό κρίση από 1-11-2021 με αριθμό 115/2021 αίτηση του Σ. Μ. του Σ., κατοίκου ... για αναίρεση της απόφασης 60/16-9-2021 του Πενταμελούς Εφετείου Ναυπλίου, με την οποία ο αναιρεσείων κηρύχθηκε ένοχος για τις αξιόποινες πράξεις: α) της εκβίασης κατ' εξακολούθηση β) της απάτης από κοινού και κατά μόνας κατ' εξακολούθηση και 3) της κλοπής ηλεκτρικού ρεύματος κατ'εξακολούθηση και του επιβλήθηκε συνολική ποινή κάθειρξης έξι (6) ετών έξι (6)μηνών, ασκήθηκε νομότυπα και εμπρόθεσμα, περιέχει δε λόγους αναίρεσης από το άρθρο 510 παρ. 1 στοιχ. Δ' και Ε' του ΚΠοινΔ (έλλειψη ειδικής και εμπεριστατωμένης αιτιολογίας, εσφαλμένη ερμηνεία και εφαρμογή ουσιαστικής ποινικής διάταξη) και, συνεπώς, είναι παραδεκτή. Κατά τη διάταξη του άρθρου 386 παρ. 1 εδ. α' του ισχύοντος από την 1η.7.2019 νέου Ποινικού Κώδικα (Ν. 4619/2019), "όποιος με την εν γνώσει παράσταση ψευδών γεγονότων σαν αληθινών ή την αθέμιτη απόκρυψη ή παρασιώπηση αληθινών γεγονότων βλάπτει ξένη περιουσία πείθοντας κάποιον σε πράξη, παράλειψη ή ανοχή με σκοπό από τη βλάβη αυτής της περιουσίας να αποκομίσει ο ίδιος ή άλλος παράνομο περιουσιακό όφελος τιμωρείται με φυλάκιση και χρηματική ποινή". Από τη διάταξη αυτή προκύπτει, ότι για τη στοιχειοθέτηση του εγκλήματος της απάτης απαιτούνται: 1) παραπλανητική συμπεριφορά του δράστη, η οποία συνίσταται είτε στην παράσταση ψευδών γεγονότων ως αληθινών είτε στην αθέμιτη απόκρυψη είτε στην παρασιώπηση αληθινών γεγονότων, 2) πρόκληση στον παθόντα, από την παραπλανητική συμπεριφορά του δράστη, πλάνης, δηλαδή ανεπίγνωτης διάστασης μεταξύ της βούλησης και της δήλωσης βούλησης, ή διατήρηση ή ενίσχυση της υπάρχουσας (πλάνης), 3) ύπαρξη αιτιώδους συνδέσμου μεταξύ της παραπλανητικής συμπεριφοράς του δράστη και της πλάνης που προκλήθηκε από αυτή στον παθόντα, 4) πράξη, παράλειψη ή ανοχή, εξαιτίας της πλάνης, από τον παθόντα, η οποία (πράξη κλπ) ενέχει περιουσιακή διάθεση, 5) ύπαρξη αιτιώδους συνάφειας μεταξύ της πλάνης του παθόντος και της περιουσιακής διάθεσης, 6) επέλευση, εξαιτίας της περιουσιακής διάθεσης, που έγινε από εκείνον που παραπλανήθηκε, βλάβης στην περιουσία αυτού ή άλλου, η οποία συνίσταται είτε στη μείωση είτε στη χειροτέρευση της περιουσίας του παθόντος και 7) δόλος του δράστη, που περιλαμβάνει τη γνώση και τη θέληση των στοιχείων του εγκλήματος και του μεταξύ αυτών αιτιώδους συνδέσμου, καθώς και σκοπός του δράστη να αποκομίσει ο ίδιος ή άλλος παράνομο περιουσιακό όφελος, όχι όμως και πραγματοποίηση του οφέλους αυτού. Η κατά τα προεκτεθέντα παραπλάνηση του άλλου πραγματώνεται με τρεις, υπαλλακτικά μικτούς τρόπους (παράσταση, απόκρυψη, παρασιώπηση), οι οποίοι κατατείνουν σε ένα και το αυτό έγκλημα και διαφέρουν εννοιολογικά μεταξύ τους. Οι δύο πρώτοι συνιστούν περιπτώσεις θετικής απατηλής συμπεριφοράς, ενώ ο τρίτος συνιστά περίπτωση απατηλής συμπεριφοράς με παράλειψη, δηλαδή με την παράλειψη ανακοίνωσης αληθινών γεγονότων, για τα οποία υπήρχε υποχρέωση ανακοίνωσης από το νόμο, σύμβαση ή προηγούμενη συμπεριφορά του υπαιτίου. Ως γεγονότα, κατά την έννοια του ως άνω άρθρου, νοούνται τα πραγματικά περιστατικά (ήτοι τα συμβεβηκότα του εξωτερικού κόσμου, που απεικονίζουν την πραγματικότητα), τα οποία ανάγονται στο παρελθόν ή στο παρόν και όχι εκείνα που πρόκειται να συμβούν στο μέλλον, όπως είναι οι απλές υποσχέσεις ή οι συμβατικές υποχρεώσεις. Εάν, όμως, οι υποσχέσεις συνοδεύονται από άλλες παραστάσεις ψευδών γεγονότων, κατά τρόπο που να δημιουργείται η εντύπωση μελλοντικής εκπλήρωσής τους με βάση την εμφανιζόμενη ψευδή κατάσταση, τότε οι υποσχέσεις αυτές αποτελούν απατηλή συμπεριφορά. Περιουσιακό όφελος συνιστά η αύξηση της περιουσίας του ίδιου του δράστη ή άλλου, καθώς και η ευνοϊκότερη διαμόρφωση της περιουσιακής κατάστασης οιουδήποτε από αυτούς. Το περιουσιακό αυτό όφελος είναι παράνομο, όταν ο δράστης ή το άλλο πρόσωπο δεν έχει νόμιμη αξίωση κατά του παθόντος, ο δε αξιούμενος, για τη στοιχειοθέτηση του εγκλήματος τούτου, σκοπός οφέλους αποτελεί υποκειμενικό στοιχείο του αδίκου (έγκλημα με "υπερχειλή υποκειμενική υπόσταση").Τέλος, η περιουσιακή βλάβη, που, όπως προεκτέθηκε, υπάρχει σε περίπτωση μείωσης ή χειροτέρευσης της περιουσίας του παθόντος, πρέπει, ως στοιχείο της αντικειμενικής υπόστασης του εγκλήματος της απάτης, να είναι άμεσο, αναγκαίο και αποκλειστικό αποτέλεσμα της περιουσιακής διάθεσης, ήτοι της πράξης, παράλειψης ή ανοχής, στην οποία προέβη εκείνος που πλανήθηκε από την απατηλή συμπεριφορά του δράστη. Πρέπει να υπάρχει, δηλαδή, αιτιώδης σύνδεσμος μεταξύ της απατηλής συμπεριφοράς και της πλάνης, που προκλήθηκε από αυτήν, καθώς και μεταξύ της πλάνης αυτής και της περιουσιακής βλάβης, η οποία πρέπει να είναι το άμεσο, αναγκαίο και αποκλειστικό αποτέλεσμα της πλάνης και της λόγω αυτής πράξης, παράλειψης ή ανοχής του πλανηθέντος. (ΑΠ 346/2021). Περαιτέρω, η καταδικαστική απόφαση έχει την απαιτούμενη, από τα άρθρα 93 παρ. 3 του Συντάγματος και 139 του ΚΠοινΔ, ειδική και εμπεριστατωμένη αιτιολογία, η έλλειψη της οποίας ιδρύει λόγο αναίρεσης από το άρθρο 510 παρ. 1 στοιχ. Δ' του ΚΠοινΔ, όταν αναφέρονται σ' αυτή, με σαφήνεια, πληρότητα και χωρίς αντιφάσεις ή λογικά κενά, τα προκύψαντα από την αποδεικτική διαδικασία πραγματικά περιστατικά, στα οποία στηρίχθηκε η κρίση του δικαστηρίου για τη συνδρομή των αντικειμενικών και υποκειμενικών στοιχείων του εγκλήματος, οι αποδείξεις που τα θεμελιώνουν και οι νομικές σκέψεις υπαγωγής των περιστατικών αυτών στην εφαρμοσθείσα ουσιαστική ποινική διάταξη. Για την ύπαρξη τέτοιας αιτιολογίας είναι παραδεκτή η αλληλοσυμπλήρωση του σκεπτικού με το διατακτικό της απόφασης, τα οποία αποτελούν ενιαίο σύνολο, δεν υπάρχει δε έλλειψη αιτιολογίας και στην περίπτωση που αυτή εξαντλείται σε επανάληψη του διατακτικού της απόφασης, το οποίο, όμως, εκτός από τα τυπικά στοιχεία του κατηγορητηρίου, περιέχει και πραγματικά περιστατικά τόσο αναλυτικά και με τόση πληρότητα, ώστε να καθίσταται περιττή η διαφοροποίηση της διατύπωσης του σκεπτικού της. Σε σχέση με τα αποδεικτικά μέσα, που λήφθηκαν υπόψη από το δικαστήριο προκειμένου να μορφώσει την καταδικαστική του κρίση, όπως επιβάλλουν οι διατάξεις των άρθρων 177 παρ. 1 και 178 του ΚΠοινΔ, για την πληρότητα της αιτιολογίας αρκεί ο κατ` είδος προσδιορισμός τους (μάρτυρες, έγγραφα κλπ) χωρίς να απαιτείται ειδικότερη αναφορά ή αναλυτική παράθεσή τους και μνεία του τί προέκυψε από το καθένα χωριστά. Πρέπει, όμως, να προκύπτει με βεβαιότητα, ότι το δικαστήριο τα έλαβε υπόψη και τα συνεκτίμησε όλα και όχι μόνο ορισμένα από αυτά κατ' επιλογή, ενώ δεν είναι απαραίτητη η αξιολογική συσχέτιση και σύγκριση των διαφόρων αποδεικτικών μέσων και των μαρτυρικών καταθέσεων μεταξύ τους και δεν απαιτείται να προσδιορίζεται ποιό βάρυνε περισσότερο για το σχηματισμό της δικανικής κρίσης, ούτε χρειάζεται να διευκρινίζεται από ποιό ή ποιά αποδεικτικά μέσα αποδείχθηκε η κάθε παραδοχή (ΑΠ 346/2021). Στην προκειμένη περίπτωση, όπως προκύπτει από την προσβαλλόμενη υπ' αριθμ. 60/2021 απόφασή του, το Πενταμελές Εφετείο Ναυπλίου, που δίκασε σε δεύτερο βαθμό, δέχθηκε, κατά την αναιρετικά ανέλεγκτη περί τα πράγματα κρίση του, μετά από εκτίμηση και αξιολόγηση όλων των μνημονευομένων, κατά το είδος τους, αποδεικτικών μέσων, ήτοι των ένορκων καταθέσεων των μαρτύρων κατηγορίας, της ανάγνωσης της κατάθεσης του απόντος μάρτυρα κατηγορίας Α. Μ. και όλων των εγγράφων της δικογραφίας, που αναγνώστηκαν στο ακροατήριο), ότι αποδείχθηκαν, κατά πιστή αντιγραφή, τα εξής: "... ο κατηγορούμενος ... στους κατωτέρω χρόνους και τόπους από πρόθεση από κοινού με άλλα άτομα, αλλά και κατά μόνας, με περισσότερες πράξεις τέλεσε περισσότερα εγκλήματα... και με περισσότερες πράξεις που συνιστούν εξακολούθηση του ιδίου εγκλήματος και συγκεκριμένα: Α. Στους κατωτέρω τόπους και χρόνους, από πρόθεση ενεργώντας, από κοινού με άλλα άτομα, αλλά και κατά μόνας, με σκοπό να αποκομίσει παράνομο περιουσιακό όφελος έβλαψε ξένη περιουσία, πείθοντας τρίτους σε πράξη με την εν γνώσει παράσταση ψευδών γεγονότων σαν αληθινών ή την αθέμιτη απόκρυψη αληθινών γεγονότων. Συγκεκριμένα: 1. Στην ... την 1-2-2016 παρέστησε ψευδώς στον εγκαλούντα Β. - Β. Μ., στον οποίο τηλεφώνησε επειδή είδε στην ιστοσελίδα "..." ότι πωλεί το με αριθμό κυκλοφορίας ... ΙΧΕ. αυτοκίνητο, εργοστασίου κατασκευής MITSUBISHI, μοντέλο Lancer Ενο, ερυθρού χρώματος, ότι είναι έμπορος αυτοκινήτων κι ότι έχει στην κυριότητά του δύο μάντρες με μεταχειρισμένα αυτοκίνητα, μία στην .. και μία στη ... ότι ενδιαφέρεται να αγοράσει το ανωτέρω αυτοκίνητο στην τιμή των 18.000 ευρώ και μάλιστα ότι έχει ήδη βρει αγοραστή κι ότι προς εξόφληση του τιμήματος θα του παρέδιδε μια ισόποση συναλλαγματική με ημερομηνία λήξης την 4-3-2016. Πειθόμενος ο ως άνω παθών από τις ψευδείς αυτές διαβεβαιώσεις, συναντήθηκε στο ..., την 3-2-2016, με τον ανωτέρω κατηγορούμενο, ο οποίος είχε μαζί του και τον Α. Κ., τον οποίο συνέστησε ως εργαζόμενο του στις επιχειρήσεις αυτοκινήτων που διατηρεί, οπότε ο παθών του παρέδωσε το αυτοκίνητο, συνιδιοκτησίας σε ποσοστό από 50% στον ίδιο και την αδερφή του Α. Μ., καθώς και τις σχετικές εξουσιοδοτήσεις για να προβεί το άτομο που ο κατηγορούμενος υπέδειξε, δηλαδή ο Α. Κ., στη μεταβίβαση του ανωτέρω αυτοκινήτου, ενώ ο ίδιος (κατηγορούμενος) εκμεταλλευόμενος την απειρία του ως άνω περί τα αξιόγραφα, του παρέδωσε μία συναλλαγματική ποσού 18.000 ευρώ, εις διαταγήν του ως άνω παθόντος, στην οποία είχε συμπληρώσει τα στοιχεία του στη θέση του αποδέκτη, χωρίς όμως, την υπογραφή του, την οποία έθεσε στην θέση του εκδότη, η συναλλαγματική αυτή, όμως, με τον τρόπο που την είχε συμπληρώσει χωρίς να θέσει την υπογραφή του στη θέση του αποδέκτη δεν είχε καμία έννομη συνέπεια για τον ίδιο κι όταν ο παθών, λίγες ώρες αργότερα, κατάλαβε τις ψευδείς του παραστάσεις, του ζήτησε την επιστροφή του αυτοκινήτου κι ο ως άνω κατηγορούμενος του ζήτησε, προκειμένου να του το επιστρέφει, το ποσό των 1.600 ευρώ για να καλύψει δήθεν μέρος προκαταβολής που είχε δώσει ο αγοραστής σε έτερο έμπορο για την αγορά άλλου αυτοκινήτου. Με τον τρόπο αυτό ζημίωσε τους ως άνω ιδιοκτήτες του αυτοκινήτου κατά το ποσό των 18.000 ευρώ, αφού ουδέποτε τους παρέδωσε το ποσό αυτό και η συναλλαγματική που παρέδωσε δεν είχε καμία ισχύ, ούτε είναι έμπορος αυτοκινήτων με επιχειρήσεις στην . και στη .... Στην ..., αρχές Αυγούστου του έτους 2013, παρέστησε ψευδώς στον εγκαλούντα Α. Μ., με τον οποίο είχε τις προηγούμενες ημέρες γνωριστεί ως πελάτης του καταστήματος που εκείνος διατηρεί, ότι είναι έμπορος αυτοκινήτων, ότι βρίσκεται στο νοσοκομείο Παίδων στην Αθήνα έχοντας άρρωστο το παιδί του, το οποίο έπρεπε να εγχειριστεί άμεσα κι ότι χρειάζεται να του δανείσει 1.000 ευρώ, προκειμένου να τα δώσει στο γιατρό που του τα ζήτησε. Όλα τα ανωτέρω ήταν ψευδή, αφού ούτε έμπορος αυτοκινήτων είναι, ούτε βρισκόταν στο νοσοκομείο Παίδων, ούτε είχε άρρωστο το παιδί του και με τις ψευδείς αυτές παραστάσεις, έπεισε τον ως άνω παθόντα και παρέδωσε στον υιό του και στον ανιψιό του, αλλά για λογαριασμό του, το ως άνω ποσό. 2β. Την 27-8-2013, τηλεφώνησε στον ως άνω παθόντα και επιδίωξε συνάντηση μαζί του για να του επιστρέφει δήθεν το ως άνω ποσό πλην όμως, συνέχισε να του παρουσιάζει ψευδή γεγονότα ως αληθή και συγκεκριμένα του είπε ότι δήθεν πρόκειται να προβεί σε αγοραπωλησία ενός αυτοκινήτου κι ότι χρειάζεται 2.000 ευρώ κι ότι ολοκληρώνοντας την αγοραπωλησία θα του επέστρεφε το συνολικό ποσό των 3.000 ευρώ. Πειθόμενος στις ψευδείς αυτές παραστάσεις ο ως άνω παθών του κατέβαλε και το ποσό των 2.000 ευρώ. 2γ. Την 3-9-2013, εμφανίστηκε στο κατάστημα που διατηρεί ο ως άνω παθών και του παρέδωσε την υπ' αριθμ. ... τραπεζική επιταγή της τράπεζας Millenium, ποσού 18.150 ευρώ, πληρωτέα στην Τρίπολη, την 5-9-2013, με εκδότη τον Χ. Τ. σε διαταγή Α. Μ., προς εξόφληση δήθεν του ως άνω ποσού των 3.000 ευρώ που του είχε δανείσει κι αφού τον έπεισε ότι η ως άνω επιταγή ήταν έγκυρη και με επαρκές υπόλοιπο, μάλιστα τον υποχρέωσε να το ελέγξει πρώτα στην Τράπεζα, τον έπεισε να του δώσει την 4η-9-2013 το ποσό των 6.000 ευρώ κι αργότερα την ίδια ημέρα το ποσό των 9.000 ευρώ, το οποίο δήθεν χρειαζόταν γιατί είχε βρει για να αγοράσει ένα αυτοκίνητο σε τιμή ευκαιρίας κι ότι το συνολικό ποσό που του είχε δανείσει, ήτοι 18.000 (1000+2.000+6.000+9.000) ευρώ, θα το συμψήφιζε από την εξαργύρωση, την επόμενη ημέρα, της ως άνω επιταγής, πλην όμως, την επόμενη ημέρα (5-9-2013) η επιταγή αυτή σφραγίστηκε, κατόπιν εμφάνισής της από τον ως άνω παθόντα, λόγω έλλειψης επαρκούς υπολοίπου. 2δ. Τον ίδιο μήνα (Σεπτέμβριο 2013) εμφανίστηκε και πάλι στο κατάστημα του ως άνω παθόντος και με τη μέθοδο της απασχόλησης, αφαίρεσε παράνομα από την κατοχή του την υπ' αριθμ. ... μεταχρονολογημένη τραπεζική επιταγή της τράπεζας ALPHA BANK, ποσού 1.845 ευρώ, με εκδότη την εταιρεία "..." και εις διαταγήν δικαιούχο τον ως άνω παθόντα και φερόμενη ημερομηνία έκδοσης την 15-10-2013, την οποία εμφάνισε ο Π. Μ. για λογαριασμό του κατ/νου, κατόπιν συναπόφασης με αυτόν, στην ως άνω Τράπεζα, με σκοπό να αποκτήσει παράνομο περιουσιακό όφελος, πείθοντας τον υπάλληλο της τράπεζας, ότι είναι ο νόμιμος κομιστής αυτής, το οποίο ήταν ψευδές, αφού είχε αποκτηθεί με κλοπή, κι έτσι πέτυχε την εξόφληση του ποσού αυτής (1.845 ευρώ), ζημιώνοντας κατά το ποσό αυτό την περιουσία του ως άνω παθόντος. Β. Στους κάτωθι τόπους και χρόνους, με σκοπό να αποκομίσει παράνομο περιουσιακό όφελος, με περισσότερες πράξεις που συνιστούν εξακολούθηση ενός και του αυτού εγκλήματος, εξανάγκασε κάποιον με απειλές ενωμένες με επικείμενο κίνδυνο σώματος ή ζωής σε πράξη από την οποία επήλθε ζημία στην περιουσία του εξαναγκαζόμενου. 1. Στην ..., μεταξύ του χρονικού διαστήματος από τον Δεκέμβριο του 2013 έως τον Ιανουάριο του έτους 2014, τηλεφώνησε στον εγκαλούντα Α. Μ., και τον κάλεσε να έρθει στο σπίτι του στην .. για να του εξοφλήσει δήθεν το ποσό των 18.000 ευρώ που του όφειλε και το οποίο είχε καταφέρει να του αποσπάσει με απατηλές μεθόδους, όπως αυτές περιγράφηκαν στις ως άνω υπό στοιχείο Α πράξεις και γι' αυτό του ζήτησε να έχει μαζί του την σφραγισμένη επιταγή που του είχε δώσει, όταν όμως ήρθε σπίτι του, αρνήθηκε να του επιστρέψει το ως άνω ποσό κι επειδή και εκείνος αρνήθηκε να του παραδώσει την επιταγή, παρουσία κι άλλων τσιγγάνων τον απείλησε με τις φράσεις "αν δεν μου δώσεις τώρα την επιταγή θα μιλήσουν οι μπράβοι και τα πιστόλια, δεν φεύγεις ζωντανός από εδώ", εξαναγκάζοντάς τον με τον τρόπο αυτό να του παραδώσει την επιταγή, ζημιώνοντάς τον έτσι κατά το ποσό της επιταγής, αφού χωρίς το σώμα της δεν θα μπορούσε πλέον να ασκήσει τις αστικές αξιώσεις του έναντι αυτού. 2. Στην ..., μεταξύ του χρονικού διαστήματος από τον Δεκέμβριο του 2013 έως τον Ιανουάριο του έτους 2014, εμφανίστηκε στο κατάστημα που διατηρεί ο Α. Μ. στο 4ο χιλιόμετρο της Εθνικής οδού Τρίπολης - Αργούς και του ζήτησε το ποσό των 3.000 ευρώ, για το οποίο δεν είχε νόμιμη αξίωση, απειλώντας τον για την ζωή των παιδιών του, κι έτσι τον εξανάγκασε να του παραδώσει το ως άνω ποσό. Γ. Στην ..., από άγνωστο χρονικό διάστημα έως την 3-2-2016,με περισσότερες πράξεις που συνιστούν εξακολούθηση ενός και του αυτού εγκλήματος, αφαίρεσε από την κατοχή άλλου ξένο κινητό πράγμα με σκοπό την παράνομη ιδιοποίησή του. Συγκεκριμένα, την 3-2-2016, διαπιστώθηκε ότι σε άγνωστο χρόνο, με σκοπό την παράνομη ηλεκτροδότηση της οικίας του είχε τοποθετήσει μία πρόχειρη αυτοσχέδια σύνδεση καλωδίου στο υπάρχον δίκτυο της ΔΕΗ, μέσω ενός καλωδίου συνολικού μήκους εκατό τριάντα μέτρων ως έγγιστα, η μία άκρη του οποίου ήταν συνδεδεμένη με αυτοσχέδιο σιδερένιο γάντζο και αυτός ήταν κρεμασμένος σε γυμνό αγωγό διπλανού στύλου της Δ.Ε.Η. και η άλλη άκρη ήταν συνδεδεμένη στο κάτω μέρος του στύλου και συγκεκριμένα στον αγωγό της γείωσης, κλείνοντας με το τρόπο αυτό το ηλεκτρικό κύκλωμα, αφαιρώντας έτσι παράνομα ηλεκτρική ενέργεια από την κατοχή της Δ.Ε.Η., την οποία ιδιοποιήθηκε παράνομα. Κατόπιν τούτων, ο κατηγορούμενος πρέπει να κηρυχθεί ένοχος των πράξεων αυτών". Στη συνέχεια, το Δικαστήριο της ουσίας κήρυξε ένοχο τον κατηγορούμενο για τις πράξεις της πλημμεληματικής απάτης από κοινού και κατά μόνας κατ' εξακολούθηση, της κακουργηματικής εκβίασης κατ' εξακολούθηση και της κλοπής ηλεκτρικού ρεύματος κατ' εξακολούθηση και αφού απέρριψε τους αυτοτελείς ισχυρισμούς του περί αναγνώρισης στο πρόσωπό του ελαφρυντικών περιστάσεων του άρθρου 84 παρ. 2 περ. β' και ε' του ΠΚ, του επέβαλε συνολική ποινή κάθειρξης έξι (6) ετών και έξι (6)μηνών, με το ακόλουθο διατακτικό: "
Κηρύσσει τον κατηγορούμενο ένοχο του ότι : Στους κατωτέρω χρόνους και τόπους από πρόθεση ενεργώντας από κοινού με άλλα άτομα, αλλά και κατά μόνας, με περισσότερες πράξεις τέλεσε περισσότερα εγκλήματα που προβλέπονται στο νόμο με στερητική της ελευθερίας ποινή και με περισσότερες πράξεις που συνιστούν εξακολούθηση του ιδίου εγκλήματος και συγκεκριμένα: Α. Στους κατωτέρω τόπους και χρόνους από πρόθεση ενεργώντας, από κοινού με άλλα άτομα, αλλά και κατά μόνας, με σκοπό να αποκομίσει παράνομο περιουσιακό όφελος έβλαψε ξένη περιουσία, πείθοντας τρίτους σε πράξη με την εν γνώσει παράσταση ψευδών γεγονότων ως αληθινών ή την αθέμιτη απόκρυψη αληθινών γεγονότων. Συγκεκριμένα: 1. Στην ... την 1-2-2016 παρέστησε ψευδώς στον εγκαλούντα Β. - Β. Μ., στον οποίο τηλεφώνησε επειδή είδε στην ιστοσελίδα "..." ότι πωλεί το με αριθμό κυκλοφορίας ... ΙΧΕ. αυτοκίνητο, εργοστασίου κατασκευής MITSUBISHI, μοντέλο Lancer Ενο, ερυθρού χρώματος, ότι είναι έμπορος αυτοκινήτων κι ότι έχει στην κυριότητα του δύο μάντρες με μεταχειρισμένα αυτοκίνητα, μία στην .. και μία στη ... ότι ενδιαφέρεται να αγόρασει το ανωτέρω αυτοκίνητο στην τιμή των 18.000 ευρώ και μάλιστα ότι έχει ήδη βρει αγοραστή κι ότι προς εξόφληση του τιμήματος θα του παρέδιδε μια ισόποση συναλλαγματική με ημερομηνία λήξης την 4-3-2016. Πειθόμενος ο ως άνω παθών από τις ψευδείς αυτές διαβεβαιώσεις, συναντήθηκε στο ..., την 3-2-2016, με τον ανωτέρω κατηγορούμενο, ο οποίος είχε μαζί του και τον Α. Κ., τον οποίο συνέστησε ως εργαζόμενο του στις επιχειρήσεις αυτοκινήτων που διατηρεί, οπότε ο παθών του παρέδωσε το αυτοκίνητο, συνιδιοκτησίας σε ποσοστό από 50% στον ίδιο και την αδερφή του Α. Μ., καθώς και τις σχετικές εξουσιοδοτήσεις για να προβεί το άτομο που ο κατηγορούμενος υπέδειξε, δηλαδή ο Α. Κ., στη μεταβίβαση του ανωτέρω αυτοκινήτου, ενώ ο ίδιος (κατηγορούμενος) εκμεταλλευόμενος την απειρία του ως άνω περί τα αξιόγραφα, του παρέδωσε μία συναλλαγματική ποσού 18.000 ευρώ, εις διαταγήν του ως άνω παθόντος, στην οποία είχε συμπληρώσει τα στοιχεία του στη θέση του αποδέκτη, χωρίς όμως, την υπογραφή του, την οποία έθεσε στην θέση του εκδότη, η συναλλαγματική αυτή, όμως, με τον τρόπο που την είχε συμπληρώσει χωρίς να θέσει την υπογραφή του στη θέση του αποδέκτη δεν είχε καμία έννομη συνέπεια για τον ίδιο κι όταν ο παθών, λίγες ώρες αργότερα, κατάλαβε τις ψευδείς του παραστάσεις, του ζήτησε την επιστροφή του αυτοκινήτου κι ο ως άνω κατηγορούμενος του ζήτησε, προκειμένου να του το επιστρέφει, το ποσό των 1.600 ευρώ για να καλύψει δήθεν μέρος προκαταβολής που είχε δώσει ο αγοραστής σε έτερο έμπορο για την αγορά άλλου αυτοκινήτου. Με τον τρόπο αυτό ζημίωσε τους ως άνω ιδιοκτήτες του αυτοκινήτου κατά το ποσό των 18.000 ευρώ, αφού ουδέποτε τους παρέδωσε το ποσό αυτό και η συναλλαγματική που παρέδωσε δεν είχε καμία ισχύ, ούτε είναι έμπορος αυτοκινήτων με επιχειρήσεις στην .. και στη .... Στην ..., αρχές Αυγούστου του έτους 2013, παρέστησε ψευδώς στον εγκαλούντα Α. Μ., με τον οποίο είχε τις προηγούμενες ημέρες γνωριστεί ως πελάτης του καταστήματος που εκείνος διατηρεί, ότι είναι έμπορος αυτοκινήτων, ότι βρίσκεται στο νοσοκομείο Παίδων στην Αθήνα έχοντας άρρωστο το παιδί του, το οποίο έπρεπε να εγχειριστεί άμεσα κι ότι χρειάζεται να του δανείσει 1.000 ευρώ, προκειμένου να τα δώσει στο γιατρό που του τα ζήτησε. Όλα τα ανωτέρω ήταν ψευδή, αφού ούτε έμπορος αυτοκινήτων είναι, ούτε βρισκόταν στο νοσοκομείο Παίδων, ούτε είχε άρρωστο το παιδί του και με τις ψευδείς αυτές παραστάσεις, έπεισε τον ως άνω παθόντα και παρέδωσε στον υιό του και στον ανιψιό του, αλλά για λογαριασμό του, το ως άνω ποσό. 2β. Την 27-8-2013, τηλεφώνησε στον ως άνω παθόντα και επιδίωξε συνάντηση μαζί του για να του επιστρέφει δήθεν το ως άνω ποσό πλην όμως, συνέχισε να του παρουσιάζει ψευδή γεγονότα ως αληθή και συγκεκριμένα του είπε ότι δήθεν πρόκειται να προβεί σε αγοραπωλησία ενός αυτοκινήτου κι ότι χρειάζεται 2.000 ευρώ κι ότι ολοκληρώνοντας την αγοραπωλησία θα του επέστρεφε το συνολικό ποσό των 3.000 ευρώ. Πειθόμενος στις ψευδείς αυτές παραστάσεις ο ως άνω παθών του κατέβαλε και το ποσό των 2.000 ευρώ. 2γ. Την 3-9-2013, εμφανίστηκε στο κατάστημα που διατηρεί ο ως άνω παθών και του παρέδωσε την υπ'αριθμ. ... τραπεζική επιταγή της τράπεζας Millenium, ποσού 18.150 ευρώ, πληρωτέα στην Τρίπολη, την 5-9-2013, με εκδότη τον Χ. Τ. σε διαταγή Α. Μ., προς εξόφληση δήθεν του ως άνω ποσού των 3.000 ευρώ που του είχε δανείσει κι αφού τον έπεισε ότι η ως άνω επιταγή ήταν έγκυρη και με επαρκές υπόλοιπο, μάλιστα τον υποχρέωσε να το ελέγξει πρώτα στην Τράπεζα, τον έπεισε να του δώσει την 4η-9-2013 το ποσό των 6.000 ευρώ κι αργότερα την ίδια ημέρα το ποσό των 9.000 ευρώ, το οποίο δήθεν χρειαζόταν γιατί είχε βρει για να αγοράσει ένα αυτοκίνητο σε τιμή ευκαιρίας κι ότι το συνολικό ποσό που του είχε δανείσει, ήτοι 18.000 (1000+2.000+6.000+9.000) ευρώ, θα το συμψήφιζε από την εξαργύρωση, την επόμενη ημέρα, της ως άνω επιταγής, πλην όμως, την επόμενη ημέρα (5-9-2013) η επιταγή αυτή σφραγίστηκε, κατόπιν εμφάνισής της από τον ως άνω παθόντα, λόγω έλλειψης επαρκούς υπολοίπου. 2δ. Τον ίδιο μήνα (Σεπτέμβριο 2013) εμφανίστηκε και πάλι στο κατάστημα του ως άνω παθόντος και με τη μέθοδο της απασχόλησης, αφαίρεσε παράνομα από την κατοχή του την υπ' αριθμ. ... μεταχρονολογημένη τραπεζική επιταγή της τράπεζας ALPHA BANK, ποσού 1.845 ευρώ, με εκδότη την εταιρεία "..." και εις διαταγήν δικαιούχο τον ως άνω παθόντα και φερόμενη ημερομηνία έκδοσης την 15-10-2013, την οποία εμφάνισε ο Π. Μ. για λογαριασμό του κατ/νου, κατόπιν συναπόφασης με αυτόν, στην ως άνω Τράπεζα, με σκοπό να αποκτήσει παράνομο περιουσιακό όφελος, πείθοντας τον υπάλληλο της τράπεζας, ότι είναι ο νόμιμος κομιστής αυτής, το οποίο ήταν ψευδές αφού είχε αποκτηθεί με κλοπή, κι έτσι πέτυχε την εξόφληση του ποσού αυτής (1.845 ευρώ), ζημιώνοντας κατά το ποσό αυτό την περιουσία του ως άνω παθόντος. Β. Στους κάτωθι τόπους και χρόνους, με σκοπό να αποκομίσει παράνομο περιουσιακό όφελος, με περισσότερες πράξεις που συνιστούν εξακολούθηση ενός και του αυτού εγκλήματος, εξανάγκασε κάποιον με απειλές ενωμένες με επικείμενο κίνδυνο σώματος ή ζωής σε πράξη από την οποία επήλθε ζημία στην περιουσία του εξαναγκαζόμενου. 1. Στην ..., μεταξύ του χρονικού διαστήματος από τον Δεκέμβριο του 2013 έως τον Ιανουάριο του έτους 2014, τηλεφώνησε στον εγκαλούντα Α. Μ., και τον κάλεσε να έρθει στο σπίτι του στην .για να του εξοφλήσει δήθεν το ποσό των 18.000 ευρώ που του όφειλε και το οποίο είχε καταφέρει να του αποσπάσει με απατηλές μεθόδους, όπως αυτές περιγράφηκαν στις ως άνω υπό στοιχείο Α πράξεις και γι' αυτό του ζήτησε να έχει μαζί του την σφραγισμένη επιταγή που του είχε δώσει, όταν όμως ήρθε σπίτι του, αρνήθηκε να του επιστρέψει το ως άνω ποσό κι επειδή και εκείνος αρνήθηκε να του παραδώσει την επιταγή, παρουσία κι άλλων τσιγγάνων τον απείλησε με τις φράσεις "αν δεν μου δώσεις τώρα την επιταγή θα μιλήσουν οι μπράβοι και τα πιστόλια, δεν φεύγεις ζωντανός από εδώ", εξαναγκάζοντάς τον με τον τρόπο αυτό να του παραδώσει την επιταγή, ζημιώνοντάς τον έτσι κατά το ποσό της επιταγής, αφού χωρίς το σώμα της δεν θα μπορούσε πλέον να ασκήσει τις αστικές αξιώσεις του έναντι αυτού. 2. Στην ..., μεταξύ του χρονικού διαστήματος από τον Δεκέμβριο του 2013 έως τον Ιανουάριο του έτους 2014, εμφανίστηκε στο κατάστημα που διατηρεί ο Α. Μ. στο 4ο χιλιόμετρο της Εθνικής οδού Τρίπολης - Αργούς και του ζήτησε το ποσό των 3.000 ευρώ, για το οποίο δεν είχε νόμιμη αξίωση, απειλώντας τον για την ζωή των παιδιών του, κι έτσι τον εξανάγκασε να του παραδώσει το ως άνω ποσό. Γ. Στην ..., από άγνωστο χρονικό διάστημα έως την 3-2-2016,με περισσότερες πράξεις που συνιστούν εξακολούθηση ενός και του αυτού εγκλήματος, αφαίρεσε από την κατοχή άλλου ξένο κινητό πράγμα με σκοπό την παράνομη ιδιοποίησή του. Συγκεκριμένα, την 3-2-2016, διαπιστώθηκε ότι σε άγνωστο χρόνο, με σκοπό την παράνομη ηλεκτροδότηση της οικίας του είχε τοποθετήσει μία πρόχειρη αυτοσχέδια σύνδεση καλωδίου στο υπάρχον δίκτυο της ΔΕΗ, μέσω ενός καλωδίου συνολικού μήκους εκατό τριάντα μέτρων ως έγγιστα, η μία άκρη του οποίου ήταν συνδεδεμένη με αυτοσχέδιο σιδερένιο γάντζο και αυτός ήταν κρεμασμένος σε γυμνό αγωγό διπλανού στύλου της Δ.Ε.Η. και η άλλη άκρη ήταν συνδεδεμένη στο κάτω μέρος του στύλου και συγκεκριμένα στον αγωγό της γείωσης, κλείνοντας με το τρόπο αυτό το ηλεκτρικό κύκλωμα, αφαιρώντας έτσι παράνομα ηλεκτρική ενέργεια από την κατοχή της Δ.Ε.Η., την οποία ιδιοποιήθηκε παράνομα". Με αυτά, όμως, που δέχθηκε το Δικαστήριο της ουσίας με την προσβαλλομένη απόφαση, δεν είναι βέβαιο ότι έλαβε υπόψη του και συνεκτίμησε για το σχηματισμό της δικανικής του πεποίθησης όλα τα αποδεικτικά μέσα και συγκεκριμένα δεν προκύπτει ότι έλαβε υπόψη και ότι συναξιολόγησε για το σχηματισμό δικανικής πεποίθησης για την πράξη της απάτης που φέρεται τελεσθείσα στην .. την 1η-2-2016 την κατάθεση του μάρτυρος κατηγορίας Β.-Β. Μ. στο ακροατήριο του ανωτέρω Δικαστηρίου. Ειδικότερα, από την επισκόπηση των πρακτικών της δίκης, επί της οποίας εκδόθηκε η προσβαλλόμενη απόφαση, προκύπτει ότι ο μάρτυρας κατηγορίας Β.-Β. Μ. στο ακροατήριο του Πενταμελούς Εφετείου Ναυπλίου κατά τη δικάσιμο της 16-9-2021 κατέθεσε τα εξής: ότι μετά από αγγελία που είχε βάλει σε εφημερίδα ότι πωλούσε το με αριθμό κυκλοφορίας ... ΙΧΕ αυτοκίνητο, εργοστασίου κατασκευής MITSUBISHI, αντί του ποσού των 20.000 ευρώ, επικοινώνησε με τον κατηγορούμενο και αφού συναντήθηκε με αυτόν στην Τρίπολη, ο οποίος του συστήθηκε ότι είχε μάντρα αυτοκινήτων και ενδιαφέρεται να αγοράσει το εν λόγω αυτοκίνητο, συμφώνησαν στην πώληση του αυτοκινήτου? ότι του έδωσε ο παθών δύο εξουσιοδοτήσεις - δηλώσεις, γιατί το αυτοκίνητο ανήκε σε αυτόν και στην αδελφή του και ο κατηγορούμενος του έδωσε συναλλαγματικές που δεν ήταν σωστές, αφού στη θέση αποδέκτη είχε υπογράψει ο ίδιος Στη συνέχεια, κατέθεσε ότι μετά από πληροφορίες που του έδωσε ένας εξάδελφός του ότι ο κατηγορούμενος είναι γνωστός και κάνει απάτες, κάλεσε την αστυνομία και με τη συνδρομή της αστυνομίας κατάφερε και πήρε το ανωτέρω αυτοκίνητο? ότι όλα όλα έγιναν σε μία ημέρα, διευκρινίζοντας ότι το αυτοκίνητο το πήρε την ίδια ημέρα και κατέληξε καταθέτοντας ότι ευτυχώς δεν έχασε χρήματα και, συνεπώς, δεν υπέστη ζημία. Το Δικαστήριο της ουσίας, παρά ταύτα, χωρίς να αξιολογήσει το περιεχόμενο της ανωτέρω κατάθεσης, του φερόμενου ως παθόντος Β.-Β. Μ., ο οποίος κατέθεσε αντίθετα με τις παραδοχές της προσβαλλόμενης, ότι δηλαδή δεν υπήρξε περιουσιακή βλάβη αυτού δέχθηκε ότι ο κατηγορούμενος ζημίωσε τους ιδιοκτήτες του αυτοκινήτου αυτού κατά το ποσό των 18.000 ευρώ, αφού ουδέποτε τους παρέδωσε το ποσό αυτό και η συναλλαγματική που παρέδωσε δεν είχε καμία ισχύ και τον κήρυξε ένοχο και για τη μερικότερη πράξη της απάτης σε βάρος του Β.-Β. Μ.. Με αυτά τα δεδομένα, η προσβαλλόμενη, υπ' αριθμό 60/22021 απόφαση του Πενταμελούς Εφετείου Ναυπλίου, δεν έχει την απαιτούμενη, κατά τα προεκτεθέντα, ειδική και εμπεριστατωμένη αιτιολογία, όσον αφορά την ανωτέρω πράξη της απάτης σε βάρος του φερόμενου ως παθόντος Β.-Β. Μ., που φέρεται ως τελεσθείσα στην ... την 1-2-2016 και, επομένως, ο σχετικός, κατ'εκτίμηση του δικογράφου της αίτησης αναίρεσης, λόγος της υπό κρίση αίτησης αναίρεσης είναι βάσιμος. Η απαιτούμενη από τις διατάξεις των άρθρων 93 παρ.3 του Συντάγματος και 139 του ΚΠοινΔ ειδική και εμπεριστατωμένη αιτιολογία της καταδικαστικής αποφάσεως, η έλλειψη της οποίας ιδρύει τον από το άρθρο 510 παρ.1 στοιχ.Δ' του ΚΠΔ λόγο αναίρεσης, απαιτείται να υπάρχει όχι μόνο ως προς την κατηγορία, αλλά και να εκτείνεται και στους αυτοτελείς ισχυρισμούς που προτείνονται από τον κατηγορούμενο και τον συνήγορό του, σύμφωνα με τις διατάξεις των άρθρων 170 παρ.2 και 333 παρ.2 του ΚΠΔ και τείνουν στην άρση του άδικου χαρακτήρα της πράξης ή στον αποκλεισμό ή στη μείωση της ικανότητας προς καταλογισμό ή στην εξάλειψη του αξιοποίνου ή τη μείωση της ποινής. Τέτοιος αυτοτελής ισχυρισμός, η απόρριψη του οποίου πρέπει να αιτιολογείται ιδιαίτερα είναι και ο ισχυρισμός του κατηγορουμένου περί συνδρομής στο πρόσωπο του ελαφρυντικής περίστασης από τις αναφερόμενες στο άρθρο 84 παρ.2 του ΠΚ , αφού η παραδοχή της οδηγεί στην επιβολή μειωμένης ποινής κατά το άρθρο 83 του ίδιου Κώδικα. Προϋποτίθεται, όμως, ότι η προβολή των αυτοτελών ισχυρισμών έγινε κατά τρόπο σαφή και ορισμένο και με προφορική τους ανάπτυξη, δηλαδή με όλα τα πραγματικά περιστατικά που απαιτούνται κατά νόμο για τη νομική και πραγματική θεμελίωσή τους, έτσι ώστε να μπορούν να αξιολογούνται και σε περίπτωση αποδοχής τους να οδηγούν στο ευνοϊκό για τον κατηγορούμενο συμπέρασμα. Διαφορετικά δεν έχει υποχρέωση το δικαστήριο της ουσίας να απαντήσει στους ισχυρισμούς αυτούς, ούτε και να αιτιολογήσει ειδικώς την απόρριψή τους (ΑΠ 636/2019, ΑΠ 294/2019). Η αναγνώριση, ειδικότερα, της ελαφρυντικής περίστασης του άρθρου 84 παρ.2 περ. β' ΠΚ θεμελιώνεται είτε στη ψυχολογική σχέση του δράστη της αξιόποινης πράξης με τρίτο πρόσωπο, είτε στην κακοβουλία (ταπεινά αίτια) είτε στην άσχημη οικονομική κατάσταση του υπαιτίου (μεγάλη ένδεια ΑΠ 1555/2019), η ελαφρυντική δε περίσταση του άρθρου 84 παρ. 2 περ. Ε' του ΠΚ, προϋποθέτει επίκληση και απόδειξη θετικής ατομικής και κοινωνικής συμπεριφοράς του υπαιτίου με κριτήριο τη στάση του μέσου συνετού και νομοταγούς πολίτη για σχετικά μεγάλο χρονικό διάστημα μετά την πράξη ως αποτέλεσμα πραγματικής επίγνωσης από αυτόν των συνεπειών της πράξης του και σταθερού εναρμονισμού του προς τις επιταγές της έννομης τάξης (ΑΠ622/2019).
Στην προκειμένη περίπτωση, όπως προκύπτει από την παραδεκτή για τις ανάγκες του αναιρετικού ελέγχου επισκόπηση των πρακτικών της δίκης επί της οποίας εκδόθηκε η προσβαλλόμενη απόφαση, μετά την απαγγελία της απόφασης περί ενοχής των κατηγορουμένων, ο συνήγορος του κατηγορουμένου-αναιρεσείοντα ζήτησε, κατά πιστή μεταφορά, για όλες τις αξιόποινες πράξεις για τις οποίες ο αναιρεσείων καταδικάστηκε "...να αναγνωρισθούν στο πρόσωπο του κατηγορούμενου οι ελαφρυντικές περιστάσεις των άρθρων 84 παρ. 2β και 2ε ΠΚ". Το εν λόγω, όμως, αίτημα που προβλήθηκε μόνο με την απλή παράθεση-επίκληση των διατάξεων του νόμου χωρίς, παντελώς, να γίνεται επίκληση πραγματικών περιστατικών προς θεμελίωσή του, ήταν απαράδεκτο, αφού δεν προβλήθηκε κατά τρόπο σαφή και ορισμένο και, επομένως, σύμφωνα με τα εκτιθέμενα στη μείζονα σκέψη, το Δικαστήριο της ουσίας δεν είχε υποχρέωση να απαντήσει και μάλιστα να το απορρίψει με ειδική αιτιολογία. Παρά ταύτα εκ περισσού το Δικαστήριο της ουσίας απέρριψε τους αυτοτελείς ισχυρισμούς για την αναγνώριση των ανωτέρω ελαφρυντικών περιστάσεων με την αιτιολογία ότι ο μεν ισχυρισμός περί αναγνώρισης του ελαφρυντικού του άρθρου 84 παρ.2 περ. Ε' του ΠΚ πρέπει να απορριφθεί ως ουσιαστικά αβάσιμος, γιατί δεν αποδείχθηκε ότι ο κατηγορούμενος συμπεριφέρθηκε καλά για σχετικά μεγάλο διάστημα μετά τις ένδικες πράξεις του έναντι της κοινωνίας, ο δε ισχυρισμός περί αναγνώρισης του ελαφρυντικού του άρθρου 84 παρ.2 περ. β' του ΠΚ, γιατί ο κατηγορούμενος δεν τέλεσε τις πράξεις αυτές από αίτια μη ταπεινά, τουναντίον μάλιστα, ή από μεγάλη ένδεια, την οποία δεν στοιχειοθετούν οι συνήθεις οικονομικές δυσχέρειες, όπως εκείνες που αντιμετωπίζει ο ως άνω κατηγορούμενος, δεχόμενο τελικά για τους ως άνω αυτοτελείς ισχυρισμούς ότι "πρέπει να απορριφθούν ως ουσία αβάσιμοι, οι, επιπροσθέτως όλως αορίστως προταθέντες, αυτοτελείς ισχυρισμοί του κατηγορουμένου περί αναγνώρισης στο πρόσωπό του των ελαφρυντικών περιστάσεων του άρθρου 84 παρ. 2 β και 2ε του ΠΚ".
Συνεπώς, το Δικαστήριο της ουσίας διέλαβε στην προσβαλλόμενη απόφασή του, ως προς την απόρριψη του αυτοτελούς ισχυρισμού του κατηγορουμένου για αναγνώριση των άνω ελαφρυντικών, για τις αξιόποινες πράξεις για τις οποίες καταδικάστηκε, την επιβαλλόμενη αιτιολογία και, επομένως, ο σχετικός λόγος της υπό κρίση αίτησης αναίρεσης είναι αβάσιμος.
Κατόπιν των ανωτέρω, και με αυτά τα δεδομένα, πρέπει: α) η προσβαλλόμενη υπ' αριθμό 60/2021 απόφαση του Πενταμελούς Εφετείου Ναυπλίου να αναιρεθεί εν μέρει κατά παραδοχή της υπό κρίση αίτησης αναίρεσης, μόνο για την μερικότερη πράξη της απάτης που φέρεται ότι τελέστηκε σε βάρος του Β. Β. Μ. στην ... την 1-2-2016,αναγκαίως δε και ως προς τη διάταξή της περί επιβολής συνολικής ποινής, β) να παραπεμφθεί η υπόθεση, ως προς τα αναιρούμενα μέρη, για νέα, ως προς αυτά, συζήτηση στο ίδιο Δικαστήριο, που εξέδωσε την αναιρούμενη απόφαση, συγκροτούμενο από άλλους δικαστές, εκτός από εκείνους που δίκασαν προηγουμένως (άρθρ. 519 του ΚΠοινΔ) και γ) να απορριφθεί, κατά τα λοιπά, η από 1-11-2021 αίτηση αναίρεσης κατά τα στο διατακτικό εκτιθέμενα.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Αναιρεί εν μέρει την απόφαση 60/2021 απόφαση του Πενταμελούς Εφετείου Ναυπλίου και ειδικότερα ως προς τις διατάξεις της που αφορούν την ενοχή για την πράξη της απάτης που φέρεται ότι τελέστηκε σε βάρος του Β. Β. Μ. στην ... την 1-2-2016, καθώς και ως προς τη διάταξή της περί επιβολής συνολικής ποινής.
Παραπέμπει την υπόθεση, ως προς τα αναιρούμενα μέρη, για νέα, ως προς αυτά, συζήτηση στο ίδιο Δικαστήριο, το οποίο θα συγκροτηθεί από άλλους δικαστές, εκτός από εκείνους που δίκασαν προηγουμένως.
Απορρίπτει, κατά τα λοιπά, την από 1-11-2021, με αριθμό 115/2021 αίτηση του Σ. Μ. του Σ. που κατοικεί στην ... για αναίρεση της απόφασης 60/2021 του Πενταμελούς Εφετείου Ναυπλίου.
Κρίθηκε και αποφασίσθηκε στην Αθήνα στις 18 Απριλίου 2022.
Ο ΑΝΤΙΠΡΟΕΔΡΟΣ Ο ΓΡΑΜΜΑΤΕΑΣ Και τούτου αποχωρήσαντος από την υπηρεσία η αρχαιότερη της συνθέσεως Αρεοπαγίτης και ήδη Αντιπρόεδρος του Αρείου Πάγου
Δημοσιεύθηκε στην Αθήνα, σε δημόσια συνεδρίαση στο ακροατήριό του, στις 30 Δεκεμβρίου 2022.
Η ΑΝΤΙΠΡΟΕΔΡΟΣ Ο ΓΡΑΜΜΑΤΕΑΣ

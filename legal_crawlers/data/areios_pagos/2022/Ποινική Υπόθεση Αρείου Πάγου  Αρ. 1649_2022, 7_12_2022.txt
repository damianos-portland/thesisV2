Ποινική Υπόθεση Αρείου Πάγου  Αρ. 1649/2022, 7/12/2022

Αριθμός 1649/2022
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ζ' Ποιν. Τμήμα - (Σε Συμβούλιο)
Συγκροτήθηκε από τους Δικαστές: Γεώργιο Χριστοδούλου Αντιπρόεδρο του Αρείου Πάγου, Μαρία Κουβίδου - Εισηγήτρια, Βασίλειο Μαχαίρα, Αικατερίνη Κρυσταλλίδου και Ελευθέριο Σισμανίδη, Αρεοπαγίτες.
Με την παρουσία και του Αντεισαγγελέα του Αρείου Πάγου Αχιλλέα Ζήση (γιατί κωλύεται ο Εισαγγελέας) και της Γραμματέως Ευθυμίας Καλογεροπούλου.
Συνήλθε σε συμβούλιο στο Κατάστημά του στις 9 Νοεμβρίου 2022, προκειμένου να αποφανθεί για την αίτηση του Εισαγγελέα Πρωτοδικών Αθηνών, περί κανονισμού αρμοδιότητας δικαστηρίου, με εγκαλούμενες τις: 1. Σ. Π. και 2. Ε. Τ., Αντεισαγγελείς Εφετών Αθηνών. Και εγκαλούσα την Α. Κ. του Δ., κάτοικο ...
Η αίτηση αυτή με ημερομηνία 18.04.2022 και με αριθμ πρωτ. 155231/2022, που απευθύνεται στον Εισαγγελέα του Αρείου Πάγου, καταχωρίστηκε στο οικείο πινάκιο με τον αριθμό 419/22.
Έπειτα ο Αντεισαγγελέας του Αρείου Πάγου Αχιλλέας Ζήσης εισήγαγε για κρίση στο Συμβούλιο τη σχετική δικογραφία με την πρόταση της Αντεισαγγελέως του Αρείου Πάγου Όλγας Σμυρλή με αριθμό 157/09.06.2022 στην οποία αναφέρονται τα ακόλουθα:
"Εισάγω στο Δικαστήριό Σας ,σε Συμβούλιο ,σύμφωνα με τις διατάξεις των άρθρων 135 περ ε' και 136§β' ΚΠΔ, όπως αντικ. με Ν. 4620/19, την με αριθμό πρωτ. ΑΒΜ ... αίτηση του Εισαγγελέα Πρωτοδικών Αθηνών, για κανονισμό αρμοδιότητας κατά παραπομπή και εκθέτω τα ακόλουθα: Κατά το άρθρο 135 περ. ε' ΚΠΔ όταν ο εγκαλών ή ο ζημιωμένος ή ο κατηγορούμενος είναι δικαστικός λειτουργός από το βαθμό του παρέδρου σε πρωτοδικείο ή εισαγγελία και άνω και υπηρετεί στο αρμόδιο, σύμφωνα με τα άρθρα 122-125 δικαστήριο, διατάσσεται η παραπομπή της υπόθεσης σε άλλο ισόβαθμο και ομοειδές δικαστήριο. Σκοπός της παραπάνω διάταξης είναι η εξασφάλιση της απόλυτης ανεξαρτησίας της κρίσης του δικαστικού λειτουργού και ο αποκλεισμός κάθε υπόνοιας για μεροληψία του, οφειλομένης στο γεγονός ότι ο εγκαλών ή ο αδικηθείς ή ο κατηγορούμενος δικαστικός λειτουργός υπηρετεί στο ίδιο δικαστήριο. Η παραπομπή αυτή σε άλλο δικαστήριο γίνεται όχι μόνο κατά το στάδιο της κύριας διαδικασίας, αλλά και κατ' εκείνο της προδικασίας, συμπεριλαμβανομένου του σταδίου της έγερσης της ποινικής αγωγής και της προκαταρκτικής εξέτασης (ΑΠ 797/2003, ΑΠ 381/2003). Στην προκειμένη περίπτωση στην ανωτέρω αίτηση του Εισαγγελέα Πρωτοδικών Αθηνών, αναφέρεται ότι, με την από 8/4/22 αναφορά της η Α. Κ. κατήγγειλε τις Αντ εισαγγελείς Εφετών Σ. Π. και Ε. Τ., για παράβαση καθήκοντος. Έτσι, συντρέχει περίπτωση νόμιμη κανονισμού αρμοδιότητας κατά παραπομπή και περαιτέρω παραπομπής της υπόθεσης, εξαιτίας της ιδιότητας της ως άνω εισαγγελικής λειτουργού, από τις κατά τόπο αρμόδιες Εισαγγελικές και Δικαστικές Αρχές του Πρωτοδικείου Αθηνών, στις αρμόδιες αντίστοιχες Δικαστικές και Εισαγγελικές Αρχές του Πρωτοδικείου Πρωτοδικών Πειραιά οι οποίες και θα επιληφθούν της ανωτέρω υπόθεσης και αν συντρέξει νόμιμη περίπτωση του Εφετείου και της Εισαγγελίας Εφετών Πρωτοδικών Πειραιά
ΓΙΑ ΤΟΥΣ ΛΟΓΟΥΣ ΑΥΤΟΥΣ Προτείνω : Να διαταχθεί από το Δικαστήριο του Αρείου Πάγου, η παραπομπή της υπόθεσης, επί της οποίας η από 8/4/22 αναφορά της Α. Κ. με την οποία καταγγέλλονται οι Αντεισαγγελείς Εφετών Σ. Π. και Ε. Τ., για παράβαση καθήκοντος, από τις κατά τόπο αρμόδιες Εισαγγελικές και Δικαστικές Αρχές των Πρωτοδικείου Αθηνών, στις αρμόδιες αντίστοιχες Δικαστικές και Εισαγγελικές Αρχές του Πρωτοδικείου Πειραιά, οι οποίες και θα επιληφθούν της ανωτέρω υπόθεσης και αν συντρέξει νόμιμη περίπτωση του Εφετείου και της Εισαγγελίας Εφετών Πειραιά. Η Αντεισαγγελέας του Αρείου Πάγου Όλγα Σμυρλή"
Αφού άκουσε τον Αντεισαγγελέα, που αναφέρθηκε στην παραπάνω εισαγγελική πρόταση.
ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ
Σύμφωνα με το άρθρο 135 περ. ε' του ΚΠΔ, το δικαστήριο που είναι αρμόδιο σύμφωνα με τα άρθρα 122-125 διατάζει την παραπομπή σε άλλο ισόβαθμο και ομοειδές όταν ο εγκαλών ή ζημιωμένος ή ο κατηγορούμενος είναι δικαστικός λειτουργός από το βαθμό του παρέδρου σε πρωτοδικείο ή εισαγγελία και άνω και υπηρετεί στο αρμόδιο σύμφωνα με τα άρθρα 122-125 δικαστήριο. Σκοπός της διάταξης είναι η εξασφάλιση της απόλυτης ανεξαρτησίας της κρίσης του δικαστικού λειτουργού και ο αποκλεισμός κάθε υπόνοιας για μεροληψία του, οφειλόμενης στο γεγονός ότι ο εγκαλών ή ο ζημιωμένος ή ο κατηγορούμενος δικαστικός λειτουργός υπηρετεί στο ίδιο(αρμόδιο για την υπόθεση) δικαστήριο. Περίπτωση τέτοιας παραπομπής της υπόθεσης συντρέχει όχι μόνο κατά το στάδιο της κύριας διαδικασίας αλλά και κατ' εκείνο της προδικασίας, στην οποία περιλαμβάνεται και το στάδιο της προκαταρκτικής εξέτασης(όταν δεν έχει ασκηθεί ποινική δίωξη),αφού και τότε συντρέχει ο δικαιολογητικός λόγος του ανεπηρέαστου της δικαστικής κρίσης και του αποκλεισμού υπονοιών μεροληψίας λόγω της συνυπηρέτησης. Τέλος, σύμφωνα με το άρθρο 136 παρ.1 του ίδιου Κώδικα, την παραπομπή στην πιο πάνω περίπτωση μπορούν να ζητήσουν ο εισαγγελέας, ο κατηγορούμενος και ο παριστάμενος για την υποστήριξη της κατηγορίας, αποφασίζει δε γι' αυτή α) το συμβούλιο εφετών, αν ζητείται η παραπομπή από ένα μονομελές ή τριμελές πλημμελειοδικείο ή δικαστήριο ανηλίκων σε άλλο όμοιο και β) ο Άρειος Πάγος, που συνέρχεται σε Συμβούλιο, σε κάθε άλλη περίπτωση(εκτός από αυτή που αναφέρεται στο άρθρο 499). Από τις διατάξεις αυτές συνάγεται, ότι αρμόδιο να αποφασίσει την παραπομπή δικαστήριο είναι ο Άρειος Πάγος (σε Συμβούλιο) όταν δεν υπάρχει αρμοδιότητα του Συμβουλίου Εφετών, όπως επί παραπομπής από ένα εφετείο σε άλλο ή από ένα πρωτοδικείο σε άλλο, όταν στην περιφέρεια του Εφετείου που είναι αρμόδιο να επιληφθεί του κανονισμού αρμοδιότητας δεν υπάγεται άλλο, πλην του αρμόδιου πρωτοδικείου(άρθρα 132,134 εδ. α ΚΠΔ, που εφαρμόζονται αναλογικά ).
Στην προκειμένη περίπτωση από τα έγγραφα της δικογραφίας προκύπτουν τα ακόλουθα: Με την από 14-2-2022 μηνυτήρια αναφορά της προς τον Εισαγγελέα του Αρείου Πάγου, η οποία κατατέθηκε στην Εισαγγελία του Αρείου Πάγου στις 8-4-2022 και διαβιβάσθηκε αυθημερόν στην Εισαγγελία Πρωτοδικών Αθηνών, η Α. Κ. του Δ. κατήγγειλε, μεταξύ άλλων προσώπων, τις εισαγγελικές λειτουργούς Σ. Π. και Ε. Τ. για κατάχρηση εξουσίας και παράβαση καθήκοντος (άρθρα 239 εδ.β και 259 ΠΚ), για το λόγο ότι η πρώτη εξ αυτών, ως Εισαγγελέας Πρωτοδικών Αθηνών έθεσε στο αρχείο στις 5-6-2018 προγενέστερη αναφορά της, η δε δεύτερη εξ αυτών, ως Αντεισαγγελέας Εφετών Αθηνών, συμφώνησε στις 25-6-2018 για την αρχειοθέτηση. Η Σ. Π., ήδη Αντεισαγγελέας Εφετών, υπηρετεί, ως Διευθύνουσα, στην Εισαγγελία Πρωτοδικών Αθηνών, όπως προκύπτει από την από 18-4-2022 υπηρεσιακή βεβαίωση του Εισαγγελέα Πρωτοδικών Αθηνών Νικόλαου Αντωναράκου, ενώ η Ε. Τ. εξακολουθεί να υπηρετεί ως Αντεισαγγελέας Εφετών στην Εισαγγελία Εφετών Αθηνών, όπως προκύπτει από το 292/7-6-2022 έγγραφο της Προϊσταμένης του Τμήματος Συμβουλίων του Αρείου Πάγου Ηρακλείας Γιαννακοπούλου. Εν όψει τούτων, ο Εισαγγελέας Πρωτοδικών Αθηνών Γεώργιος Νούλης, απευθυνόμενος προς τον Εισαγγελέα του Αρείου Πάγου με τη με αρ. πρωτ. 155231/2022 αίτησή του, ζήτησε τον κανονισμό της αρμοδιότητας για τη Σ. Π., για το λόγο ότι υπηρετεί στην αρμόδια για την εξέταση της ως άνω αναφοράς Εισαγγελία Πρωτοδικών Αθηνών και για την Ε. Τ. λόγω της συνάφειας των υπηρεσιακών ενεργειών της στην επίμαχη υπόθεση. Με τα δεδομένα αυτά, συντρέχει νόμιμη περίπτωση κανονισμού αρμοδιότητας κατά παραπομπή από τον Άρειο Πάγο, αφού στην περιφέρεια της Εισαγγελίας Εφετών Αθηνών δεν υπάρχει άλλη Εισαγγελία Πρωτοδικών, πλην της αρμόδιας Εισαγγελίας Πρωτοδικών Αθηνών. Πρέπει, επομένως, η κρινόμενη αίτηση να γίνει δεκτή και να παραπεμφθεί η ανωτέρω υπόθεση, από τις κατά τόπο αρμόδιες εισαγγελικές και δικαστικές αρχές του Πρωτοδικείου Αθηνών στις αντίστοιχες εισαγγελικές και δικαστικές αρχές του Πρωτοδικείου Πειραιώς και, αν ήθελε συντρέξει περαιτέρω νόμιμη περίπτωση, στις εισαγγελικές και δικαστικές αρχές του Εφετείου Πειραιώς.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Ορίζει ως κατά παραπομπή αρμόδιες αρχές προκειμένου να αποφανθούν επί της από 8-4-2022 μηνυτήριας αναφοράς της Α. Κ. του Δ., με την οποία καταγγέλλονται οι Αντεισαγγελείς Εφετών Αθηνών Σ. Π. και Ε. Τ., τις εισαγγελικές και δικαστικές αρχές του Πρωτοδικείου Πειραιώς και, αν ήθελε συντρέξει περαιτέρω νόμιμη περίπτωση, στις εισαγγελικές και δικαστικές αρχές του Εφετείου Πειραιώς.
Κρίθηκε και αποφασίσθηκε στην Αθήνα στις 7 Δεκεμβρίου 2022.
Εκδόθηκε στην Αθήνα στις 12 Δεκεμβρίου 2022.
Ο ΑΝΤΙΠΡΟΕΔΡΟΣ Η ΓΡΑΜΜΑΤΕΑΣ

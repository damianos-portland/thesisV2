Ποινική Υπόθεση Αρείου Πάγου  Αρ. 1694/2022, 9/12/2022

Αριθμός 1694/2022
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ε' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Μαρία Βασδέκη, Αντιπρόεδρο του Αρείου Πάγου, Μαρία Λεπενιώτη, Σοφία Οικονόμου - Εισηγήτρια, Κωστούλα Πρίγγουρη και Παρασκευή Τσούμαρη, Αρεοπαγίτες.
Συνήλθε σε δημόσια συνεδρίαση στο Κατάστημά του στις 11 Νοεμβρίου 2022, με την παρουσία του Αντεισαγγελέα του Αρείου Πάγου Περικλή Δράκου (κωλυομένου του Εισαγγελέως) και του Γραμματέα Γεράσιμου Βάλσαμου, για να δικάσει την αίτηση του αναιρεσείοντος - κατηγορουμένου Χ. Μ. του Ε., κρατούμενου στο κατάστημα Κράτησης Νιγρίτας, ο οποίος δεν παρέστη στο ακροατήριο, για αναίρεση της υπ'αριθμ. 988/2022 αποφάσεως του Τριμελούς Εφετείου Κακουργημάτων Θεσσαλονίκης. Το Τριμελές Εφετείο Κακουργημάτων Θεσσαλονίκης, με την ως άνω απόφασή του διέταξε όσα λεπτομερώς αναφέρονται σ' αυτή, και ο αναιρεσείων-κατηγορούμενος, ζητάει την αναίρεση της αποφάσεως αυτής για τους λόγους που αναφέρονται στην υπ' αριθμ. 96/15.7.2022 αίτησή του, που καταχωρίστηκε στο οικείο πινάκιο με αριθμό 728/2022.
Α φ ο ύ ά κ ο υ σ ε Τον Αντεισαγγελέα του Αρείου Πάγου που πρότεινε να απορριφθεί ως ανυποστήρικτη η προκείμενη αίτηση.
ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ
Κατά το άρθρο 512 παρ. 1 εδ. γ' Κ.Π.Δ., ο Εισαγγελέας του Αρείου Πάγου κλητεύει τον αναιρεσείοντα και τους υπόλοιπους διαδίκους, με κλήση που επιδίδεται, σύμφωνα με τα άρθρα 155-162 και μέσα στην προθεσμία του άρθρου 166, στο ακροατήριο του Αρείου Πάγου και κατά την παρ. 3 του ιδίου άρθρου, οι διάδικοι παρίστανται στη συζήτηση με συνήγορο. Περαιτέρω, κατά το άρθρο 514 εδαφ. α' του ίδιου ως άνω Κώδικα, "αν δεν εμφανιστεί ο αναιρεσείων, η αίτησή του απορρίπτεται ως ανυποστήρικτη και μπορεί να καταδικασθεί σε χρηματική ποινή έως εκατό ευρώ". Από τις διατάξεις αυτές προκύπτει ότι, αν κατά τη συζήτηση της αίτησης αναίρεσης, δεν εμφανιστεί στο ακροατήριο του Αρείου Πάγου ο αιτών την αναίρεση, ήτοι δεν εμφανισθεί προσηκόντως με συνήγορο ή δεν εκπροσωπηθεί δια συνηγόρου, αν και κλητεύθηκε νόμιμα και εμπρόθεσμα για να παραστεί, σύμφωνα με τα προαναφερθέντα άρθρα 155-162 Κ.Ποιν.Δ. και μέσα στην προθεσμία που ορίζει το άρθρο 166 του ιδίου Κώδικα, η αίτηση αναίρεσης απορρίπτεται και καταδικάζεται ο αναιρεσείων, κατά το άρθρο 578 του ΚΠΔ, στα δικαστικά έξοδα.
Στην προκειμένη περίπτωση, από το από 9-8-2022 αποδεικτικό επιδόσεως του Ι. Λ., δικαστικού υπαλλήλου του Καταστήματος Κράτησης Νιγρίτας, προκύπτει ότι επιδόθηκε νόμιμα και εμπρόθεσμα στον αναιρεσείοντα Χ. Μ. του Ε. κατοίκου ... και ήδη κρατούμενου στο ως άνω Κατάστημα Κράτησης, η με αριθμό 728/2022 και από 8-8-2022 κλήση του Εισαγγελέα του Αρείου Πάγου, προκειμένου αυτός να παραστεί δια συνηγόρου στο ακροατήριο του Δικαστηρίου τούτου, κατά τη δικάσιμο που αναφέρεται στην αρχή της παρούσας. Ο αναιρεσείων όμως, δεν εκπροσωπήθηκε από πληρεξούσιο δικηγόρο, όταν η υπόθεση εκφωνήθηκε από τη σειρά της στο οικείο έκθεμα, προκειμένου να υποστηρίξει την αίτησή του για αναίρεση της με αριθμό 988/4-5-2022 αποφάσεως του Τριμελούς Εφετείου Κακουργημάτων Θεσσαλονίκης, που δικάζοντας ως δευτεροβάθμιο Δικαστήριο, τον κήρυξε ένοχο, με το ελαφρυντικό του άρθρου 84 παρ.2ε' ΠΚ, για τις αξιόποινες πράξεις: α) της απλής συνέργειας σε προώθηση στο εσωτερικό της χώρας αλλοδαπών, χωρίς δικαίωμα εισόδου στο ελληνικό έδαφος, από κοινού, κατά συρροή, εκ κερδοσκοπίας και κατ'επάγγελμα, και β)της συμμορίας και επέβαλε σ'αυτόν συνολική ποινή φυλάκισης τεσσάρων (4) ετών και τριακοσίων ενενήντα οκτώ (398) μηνών, με εκτιτέα ποινή, τα οκτώ (8) έτη.
Κατά συνέπεια, η κρινόμενη με αρ. 96/15-7-2022 αίτηση - δήλωση αναιρέσεως, κατά της ως άνω αποφάσεως, που άσκησε ενώπιον του Διευθυντή του Καταστήματος Κράτησης Νιγρίτας, πρέπει, σύμφωνα με το άρθρο 514 εδ.α' ΚΠΔ, να απορριφθεί ως ανυποστήρικτη και να καταδικασθεί ο αναιρεσείων στα δικαστικά έξοδα της ποινικής διαδικασίας (αρθρ. 578 παρ.1 ΚΠΔ) κατά τα οριζόμενα στο διατακτικό.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Απορρίπτει την με αρ. 96/15-7-2022 αίτηση - δήλωση του Χ. Μ. του Ε. κατοίκου ... και ήδη κρατούμενου στο Κατάστημα Κράτησης Νιγρίτας, κατά της 988/4-5-2022 αποφάσεως του Τριμελούς Εφετείου Κακουργημάτων Θεσσαλονίκης.
Καταδικάζει τον αναιρεσείοντα στα δικαστικά έξοδα της ποινικής διαδικασίας που ανέρχονται σε διακόσια πενήντα (250) ευρώ.
Κρίθηκε και αποφασίσθηκε στην Αθήνα στις 9 Δεκεμβρίου 2022.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 20 Δεκεμβρίου 2022.
Η ΑΝΤΙΠΡΟΕΔΡΟΣ Ο ΓΡΑΜΜΑΤΕΑΣ

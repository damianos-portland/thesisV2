Ποινική Υπόθεση Αρείου Πάγου  Αρ. 1646/2022, 7/12/2022

Αριθμός 1646/2022
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Z' Ποινικό Τμήμα - (Σε Συμβούλιο)
Συγκροτήθηκε από τους Δικαστές: Γεώργιο Χριστοδούλου Αντιπρόεδρο του Αρείου Πάγου, Μαρία Κουβίδου, Βασίλειο Μαχαίρα, Αικατερίνη Κρυσταλλίδου -Εισηγήτρια και Μαρία Βάρκα, Αρεοπαγίτες.
Με την παρουσία και την Αντεισαγγελέα του Αρείου Πάγου Αναστασία Μουζάκη (γιατί κωλύεται ο Εισαγγελέας) και της Γραμματέως Ευθυμίας Καλογεροπούλου.
Συνήλθε σε συμβούλιο στο Κατάστημά του στις 16 Νοεμβρίου 2022, προκειμένου να αποφανθεί για την αίτηση του Εισαγγελέα Εφετών Αθηνών, περί κανονισμού αρμοδιότητας δικαστηρίου, με εγκαλούμενο τον Π. Χ. του Α., κατοίκου ... Και εγκαλούμενη: Ε. Σ. Αντεισαγγελέα Εφετών.
Η αίτηση αυτή με ημερομηνία 12.05.2022 και με αριθμ. πρωτ. ΠΡΦ 22 - 11, αίτηση της Εισαγγελέως Εφετών Αθηνών, Δέσποινα Βερροίου, με τη συνημμένη ΑΒΜ ... ποινική δικογραφία που απευθύνεται στον Εισαγγελέα του Αρείου Πάγου, καταχωρίστηκε στο οικείο πινάκιο με τον αριθμό 514/2022.
Έπειτα η Αντεισαγγελέας του Αρείου Πάγου Αναστασία Μουζάκη, εισήγαγε για κρίση στο Συμβούλιο τη σχετική δικογραφία με την πρόταση της Αντεισαγγελέως του Αρείου Πάγου Ευδοκίας Πούλου με αριθμό 168/17-6-2022 στην οποία αναφέρονται τα ακόλουθα: "Εισάγω ενώπιον του Δικαστηρίου σας (ως Συμβούλιο) την από 12/5/2022 αίτηση της Αντεισαγγελέα Εφετών Αθηνών για κανονισμό αρμοδιότητας κατά παραπομπή και εκθέτω τα ακόλουθα: Κατά το άρθρο 135 στοιχ. ε' του ΚΠΔ, όταν ο εγκαλών ή ο ζημιωμένος ή ο κατ/νος είναι δικαστικός λειτουργός από το βαθμό του παρέδρου σε Πρωτ/κείο ή Εισαγγελία και άνω και υπηρετεί στο αρμόδιο, σύμφωνα με τα άρθρα 122-125 του ίδιου Κώδικα, Δικαστήριο, διατάσσεται η παραπομπή σε άλλο ισόβαθμο και ομοειδές Δικαστήριο. Από την παραπάνω διάταξη προκύπτει ότι με αυτήν σκοπείται η εξασφάλιση της απόλυτης ανεξαρτησίας της κρίσης του δικαστικού λειτουργού και ο αποκλεισμός κάθε υπόνοιας για μεροληψία του, οφειλόμενης στο γεγονός ότι ο εγκαλών ή ο αδικηθείς ή ο κατ/νος δικαστικός λειτουργός υπηρετεί στο ίδιο (αρμόδιο για την υπόθεση) Δικαστήριο, καθώς και ότι συντρέχει περίπτωση τέτοιας παραπομπής της υπόθεσης όχι μόνο κατά το στάδιο της κύριας διαδικασίας, αλλά και κατ' εκείνο της προδικασίας, στην οποία περιλαμβάνεται και το στάδιο της προκαταρκτικής εξέτασης (όταν δεν έχει ακόμη ασκηθεί ποινική δίωξη), αφού και τότε συντρέχει ο ίδιος δικαιολογητικός λόγος του ανεπηρέαστου της δικαστικής κρίσης και του αποκλεισμού υπονοιών μεροληψίας, λόγω της συνυπηρέτησης. Κατά την διάταξη του άρθρου 52 του ΚΠΔ, την προσφυγή του εγκαλούντος κατά της Διάταξης του Εισαγγελέα Πρωτ/κών που απορρίπτει την έγκληση (άρθρ.51 ΚΠΔ) εξετάζει και κρίνει ο αρμόδιος Εισαγγελέας Εφετών. Σύμφωνα δε με τις διατάξεις του άρθρου 136 παρ.1 του ίδιου ως άνω Κώδικα, την παραπομπή, στην ανωτέρω περίπτωση, μπορούν να ζητήσουν ο Εισαγγελέας, ο κατ/νος και ο παριστάμενος για την υποστήριξη της κατηγορίας, αποφασίζει δε γι' αυτήν α) το Συμβούλιο Εφετών, αν ζητείται η παραπομπή από ένα Μονομελές ή Τριμελές Πλημ/κείο ή Δικαστήριο Ανηλίκων σε άλλο όμοιο, β) ο Άρειος Πάγος, που συνέρχεται σε Συμβούλιο, σε κάθε άλλη περίπτωση (εκτός από αυτή που αναφέρεται στο άρθρο 499). Από τις τελευταίες διατάξεις συνάγεται ότι αρμόδιο να αποφασίσει την παραπομπή Δικαστήριο είναι ο Άρειος Πάγος (σε Συμβούλιο), όταν δεν υπάρχει αρμοδιότητα του Συμβουλίου Εφετών, όπως επί παραπομπής από ένα Εφετείο σε άλλο ή όταν στην περιφέρεια ενός Εφετείου υπάρχει ένα Πρωτ/κείο (ΑΠ 140/2020, ΑΠ 519/2020, ΑΠ 544/2019), έτσι και στην περίπτωση προσφυγής κατά Δ/ξης αποφασίζει σε Συμβούλιο ο Άρειος Πάγος περί παραπομπής από τον αρμόδιο Εισαγγελέα Εφετών σε άλλο ισόβαθμο Εισαγγελέα (ΑΠ 852/10, ΑΠ 29/09, ΑΠ 156/03, ΑΠ 381/03 ΤΝΠ ΝΟΜΟΣ). Στην προκειμένη περίπτωση από τα έγγραφα της δικογραφίας προκύπτουν τα ακόλουθα: Ο Π. Χ. είχε υποβάλει την 20/11/2019 την από 18/11/2019 αναφορά του κατά της Εισαγγελέας Ενδοοικογενειακής Βίας του Πρωτ/κείου Αθηνών Σ. Ε.. Η ανωτέρω αναφορά διαβιβάσθηκε με το υπ' αριθ. 12143/26-11-19 έγγραφο του Εισαγγελέα του Αρείου Πάγου στον κ. Διευθύνοντα την Εισαγγελία Πρωτ/κών Αθηνών. Από τον τελευταίο τέθηκε υπ' όψει την 24/12/2019 του Εισαγγελέα Πρωτ/κών που χειριζόταν την με ... ποινική δικογραφία. Η Αντεισαγγελέας Πρωτ/κών Αθηνών που χειριζόταν την με ... ποινική δικογραφία και διενεργούσε προκαταρκτική εξέταση ανέγραψε, κάτω από την σχετική παραγγελία, την 24/8/2021 τα εξής: "Να αποσυσχετισθεί από την παρούσα δικογραφία (...) η από 18-11-2019 αναφορά του νυν εγκαλούντος σε βάρος Εισαγγελικού Λειτουργού, καθόσον συντρέχει περίπτωση Κανονισμού αρμοδιότητας, αφού σύμφωνα με το με αριθμ. πρωτ. 29893/24-06-2020 έγγραφο του Υπουργείου Δικαιοσύνης η αναφερόμενη Εισαγγελική Λειτουργός υπηρετεί στην Εισαγγελία Πρωτοδικών Αθηνών." (στον Άρειο Πάγο κατατέθηκε την 26/11/2019). Επ' αυτής υπάρχει χειρόγραφη σημείωση "εξήχθησαν και δόθησαν να λάβουν Νέο ΑΒΜ". Έτσι η παραπάνω αναφορά έλαβε ΑΒΜ ... στην Εισαγγελία Πρωτ/κών Αθηνών. Διεξήχθη δε προκατ. εξέταση για παράβαση του άρθρου 259 ΠΚ. Κατόπιν εκδόθηκε η υπ' αριθ. 562/2022 Δ/ξη του Εισαγγελέα Πρωτ/κών Αθηνών με την οποία απορρίφθηκε, σύμφωνα με τις διατάξεις του άρθρ. 51 ΚΠΔ, η από 20/11/19 έγκληση του Π. Χ., κατοίκου ... σε βάρος της εισαγγελικής λειτουργού που ασκούσε καθήκοντα Εισαγγελέα Ενδοοικογενειακής Βίας στην Εισαγγελέα Πρωτ/κών Αθηνών Ε. Σ., νυν Αντεισαγγελέα Εφετών στην Εισαγγελία Εφετών Αθηνών για παράβαση καθήκοντος (άρθρ. 259 ΠΚ). Κατά της ανωτέρω Δ/ξης ο Π. Χ. άσκησε την από 10/3/2022 προσφυγή του ενώπιον της Γραμματέας της Εισαγγελίας Πρωτ/κών Αθηνών, όπου έλαβε αριθμό βιβλίου προσφυγής 72/2022. Ο Εισαγγελέας Πρωτ/κών Αθηνών υπέβαλε την υπ' αριθ. 72/2022 έκθεση προσφυγής του Π. Χ. στον Εισαγγελέα Εφετών Αθηνών με το υπ' αριθ. 153301/10-3-2022 έγγραφο. Με το υπ' αριθ. ΠΡΦ 22-111 έγγραφο της η Αντεισαγγελέας Εφετών Αθηνών υπέβαλε στον Εισαγγελέα του Αρείου Πάγου "την επισυναπτόμενη δικογραφία, κατ' άρθρ.135 εδάφ. ε', 136 παρ.1 εδάφ. β' Κ.Π.Δ., ενόψει του ό,τι η από 20-11-2019 έγκληση (επί της οποίας εκδόθηκε η υπ' αριθμ. 562/2022 Διάταξη του Εισαγγελέα Πλημμελειοδικών Αθηνών, σε βάρος της οποίας ασκήθηκε, κατ' άρθρο 52 Κ.Π.Δ., η υπ' αριθμ. 72/10-3-2022 Προσφυγή του Π. Χ. του Α.) στρέφεται σε βάρος Εισαγγελικής Λειτουργού που υπηρετεί στην Εισαγγελία Εφετών Αθηνών και ειδικότερα σε βάρος της Ε. Σ. του Ζ., Αντεισαγγελέας Εφετών Αθηνών." Συνημμένα στην δικογραφία έγγραφα είναι 1) το από 1/3/2022 αποδεικτικό επίδοσης Δ/ξης, 2) η υπ' αριθ. 48827οικ/6-1-2021 βεβαίωση Υπουργείου Δ/νης, 3) η από 18/11/2019 αναφορά (ημ. κατ. στον ΑΠ 20/11/19) του Π. Χ., 4) η από 26/1/2018 παραγγελία για προκατ. εξέταση, 5) η από 9/3/2019 αναφορά προς τον Εισαγγελέα Εφετών Αθηνών της Εισαγγελέας Πρωτ/κών μετά της έγκρισης αυτής υπό του πρώτου, 6) η υπ' αριθ. 562/2022 Δ/ξη Εισαγγελέα Πρωτ/κών Αθηνών, 7) η από 24/8/2021 παραγγελία για προκαταρκτική εξέταση, 7) το από 26/11/19 έγγραφο Εισαγγελέα Αρείου Πάγου, 8) η από 4/10/19 έγκληση Π. Χ. κατά Κ. Α., Β. Ν., 9) οι καταθέσεις των Π. Χ., Τ. Κ., Σ. Κ., 10) το από 15/12/21 έγγραφο Πταισματοδικείου Αθηνών (30ου), 11) το από 20/10/21 έγγραφο Π.. Χ., 12) το υπ' αριθ. 110/5-9-19 έγγραφο Α.Τ. Μεταμόρφωσης, 13) τα υπ' αριθ. 2000/21/2491278/30-11-20212000/21/2493479/30-11-2021, 1449/21/2500522/1-12-21, έγγραφα Γενικής Αστυν. Δ/νσης Αττικής, 14) το από 2/12/2021 έγγραφο "ΕΙΣΑΓΓΕΛΙΚΗ ΠΑΡΑΓΓΕΛΙΑ", 15) το υπ' αριθ. 29893/24-6-20 έγγραφο Υπουργείου Δ/νης, 16) το από 15/5/18 σημείωμα Α. Κ. ενώπιον του Μονομ. Πρωτ/κείου Αθηνών. Η Σ. Ε. υπηρετεί στην Εισαγγελία Εφετών Αθηνών με τον βαθμό του Αντεισαγγελέα Εφετών (σχ. το υπ' αριθ. 48827οικ/6-10-21 έγγραφο Υπουργείου Δ/νης - Τμήμα Δικαστικών Λειτουργών), οπότε συντρέχει περίπτωση κανονισμού αρμοδιότητας κατ' άρθρο 135 στοιχ. ε' ΚΠΔ. Το σχετικό αίτημα υποβλήθηκε, κατ' εφαρμογή των άρθρ.135 στοιχ. ε', 136 παρ.1β ΚΠΔ, με το υπ' αριθ. ΠΡΦ 22-111 με ημερομηνία 12/5/2022 έγγραφο της Αντεισαγγελέας Εφετών Αθηνών, δηλ. κανονισμός αρμοδιότητας, ως προς την από 10/3/2022 έκθεση προσφυγή με αριθμό βιβλίου προσφυγής 75/2022 ασκηθείσα υπό του Χ. Π. κατά της υπ' αριθ. 562/2022 Δ/ξης του Εισαγγελέα Πρωτ/κών Αθηνών.
Συνεπώς υφίσταται νόμιμη περίπτωση κανονισμού αρμοδιότητας κατά παραπομπή και πρέπει να γίνει δεκτή ως νόμιμη και βάσιμη η από 12/5/2022 αίτηση με αριθ. πρωτ. ΠΡΦ 22-111 της Αντεισαγγελέας Εφετών Αθηνών και να ορίσει το Δικαστήριο σας (σε Συμβούλιο) κατά παραπομπή της ανωτέρω υπόθεσης από τον Εισαγγελέα Εφετών Αθηνών, ως αρμόδιο για να αποφανθεί επί της από 10/3/2022 έκθεσης προσφυγής με αριθμό βιβλίου προσφυγής 75/2022 ασκηθείσα υπό του Χ. Π. κατά της υπ' αριθ.562/2022 Δ/ξης του Εισαγγελέα Πρωτ/κών Αθηνών, με την οποία απορρίφθηκε η από 20/11/2019 έγκληση (ΑΒΜ ...) του Χ. Π. του Α., σε βάρος της εισαγγελικής λειτουργού που ασκούσε καθήκοντα Εισαγγελέα Ενδοοικογενειακής Βίας στην Εισαγγελία Πρωτ/κών Αθηνών Ε. Σ., νυν Αντεισαγγελέας Εφετών στην Εισαγγελία Εφετών Αθηνών για την πράξη της παράβασης καθήκοντος (άθρ. 259 ΠΚ), τον Εισαγγελέα Εφετών Πειραιά και εφ' όσον συντρέξει περίπτωση περαιτέρω (τυχόν) χειρισμού αυτής, τις δικαστικές αρχές του Πρωτ/κείου και του Εφετείου Πειραιά και τις αντίστοιχες Εισαγγελικές Αρχές.
Για τους λόγους αυτούς Προτείνω: Να διατάξει το Δικαστήριο σας (σε Συμβούλιο) την παραπομπή της υπόθεσης (ΑΒΜ ... Εισ. Πρωτ. Αθηνών) που ζητεί η Αντεισαγγελέας Εφετών Αθηνών με το από 12/5/2022 και αριθ. πρωτ. ΠΡΦ 22-111 έγγραφό της και αφορά την από 10/3/2022 έκθεση προσφυγής με αριθμό βιβλίου προσφυγής 72/2022 ασκηθείσα υπό του Π. Χ. του Α., κατοίκου ... κατά της υπ' αριθ.562/2022 Διάταξης του Εισαγγελέα Πρωτ/κών Αθηνών, με την οποία απορρίφθηκαν η από 20/11/2019 έγκληση του Π. Χ., σε βάρος της εισαγγελικής λειτουργού που ασκούσε καθήκοντα Εισαγγελέα ενδοοικογενειακής βίας στην Εισαγγελία Πρωτ/κών Αθηνών Ε. Σ., νυν Αντεισαγγελέας Εφετών στην Εισαγγελία Εφετών Αθηνών, για την πράξη της παράβασης καθήκοντος 259 ΠΚ, που φέρεται ως τελεσθείσα μεταξύ Ιανουάριο 2018 έως Μάϊο 2018, στην Αθήνα, από τον Εισαγγελέα Εφετών Αθηνών, στον αντίστοιχο Εισαγγελέα Εφετών Πειραιά και εφ' όσον συντρέξει περίπτωση περαιτέρω (τυχόν) χειρισμού αυτής, στις αρμόδιες Δικαστικές Αρχές του Πρωτ/κείου και Εφετείου Πειραιά και τις αντίστοιχες Εισαγγελικές Αρχές.
Η Αντεισαγγελέας του Αρείου Πάγου Ευδοκία Πούλου".
Αφού άκουσε την Αντεισαγγελέα, που αναφέρθηκε στην παραπάνω εισαγγελική πρόταση.
ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ
Κατά το άρθρο 135 στοιχ. ε' του ισχύοντος Κώδικα Ποινικής Δικονομίας (ν.4620/2019), όταν ο εγκαλών ή ο ζημιωμένος ή ο κατηγορούμενος είναι δικαστικός λειτουργός από το βαθμό του παρέδρου σε πρωτοδικείο ή εισαγγελία και άνω και υπηρετεί στο αρμόδιο, σύμφωνα με τα άρθρα 122-125 του ίδιου Κώδικα, δικαστήριο, διατάσσεται η παραπομπή της υπόθεσης από αυτό, σε άλλο ισόβαθμο και ομοειδές δικαστήριο. Από την παραπάνω διάταξη προκύπτει, ότι με αυτήν σκοπείται η εξασφάλιση της απόλυτης ανεξαρτησίας της κρίσεως του δικαστικού λειτουργού και ο αποκλεισμός κάθε υπόνοιας για μεροληψία του, οφειλομένης στο γεγονός, ότι ο εγκαλών ή ο αδικηθείς ή ο κατηγορούμενος δικαστικός λειτουργός υπηρετεί στο ίδιο (αρμόδιο για την υπόθεση) δικαστήριο, καθώς και ότι συντρέχει περίπτωση τέτοιας παραπομπής της υποθέσεως όχι μόνο κατά το στάδιο της κύριας διαδικασίας, αλλά και κατ' εκείνο της προδικασίας, στην οποία περιλαμβάνεται και το στάδιο της προκαταρκτικής εξετάσεως (όταν δεν έχει ακόμη ασκηθεί ποινική δίωξη), αφού και τότε συντρέχει ο ίδιος δικαιολογητικός λόγος του ανεπηρέαστου της δικαστικής κρίσεως και του αποκλεισμού υπονοιών μεροληψίας, λόγω της συνυπηρετήσεως (ΑΠ429/2021, ΑΠ39/2020). Σύμφωνα δε με τις διατάξεις του άρθρου 136 παρ.1 του ίδιου ως άνω (νέου) Κώδικα, την παραπομπή, στην άνω περίπτωση, μπορούν να ζητήσουν ο εισαγγελέας, ο κατηγορούμενος και ο παριστάμενος για την υποστήριξη της κατηγορίας, αποφασίζει δε γι' αυτήν α) το συμβούλιο εφετών, αν ζητείται η παραπομπή από ένα μονομελές ή τριμελές πλημμελειοδικείο ή δικαστήριο ανηλίκων σε άλλο όμοιο, β) ο Άρειος Πάγος, που συνέρχεται σε συμβούλιο, σε κάθε άλλη περίπτωση (εκτός από αυτή που αναφέρεται στο άρθρο 499 ΚΠΔ). Από τις τελευταίες διατάξεις συνάγεται, ότι αρμόδιο να αποφασίσει την παραπομπή δικαστήριο είναι ο Άρειος Πάγος (σε Συμβούλιο), όταν δεν υπάρχει αρμοδιότητα του Συμβουλίου Εφετών, όπως επί παραπομπής από ένα Εφετείο σε άλλο ή, όταν στην περιφέρεια ενός Εφετείου υπάρχει ένα Πρωτοδικείο.
Στην προκειμένη περίπτωση, από τα έγγραφα της δικογραφίας προκύπτουν τα ακόλουθα: Η από 20-11-2019 έγκληση του Π. Χ. κατά της Ε. Σ. του Ζ., Εισαγγελέως Πρωτοδικών Αθηνών και ήδη Αντεισαγγελέως Εφετών Αθηνών που έλαβε αριθμό ΑΒΜ ... για την οποία διεξήχθη προκαταρκτική εξέταση για παράβαση καθήκοντος, απορρίφθηκε με την 562/2022 Διάταξη του Εισαγγελέα Πρωτοδικών Αθηνών . Κατά της εν λόγω Διατάξεως ο ανωτέρω εγκαλών άσκησε την με αρ. 72/10-3-2022 προσφυγή, που υποβλήθηκε από τον Εισαγγελέα Πρωτοδικών Αθηνών στον Εισαγγελέα Εφετών Αθηνών με το 153301/10-3-2022 έγγραφό του. Η ως άνω εγκαλούμενη τυγχάνει εν ενεργεία εισαγγελική λειτουργός, φέρει ήδη το βαθμό της Αντεισαγγελέως Εφετών και σύμφωνα με την ευρισκόμενη στη δικογραφία υπηρεσιακή βεβαίωση (αρ.πρωτ.48827/6-10-2021 έγγραφο του Υπουργείου Δικαιοσύνης - Τμήμα Δικαστικών Λειτουργών) , υπηρετεί στην Εισαγγελία Εφετών Αθηνών. Εν όψει των ανωτέρω, η Αντεισαγγελέας Εφετών Αθηνών, απευθυνόμενη προς τον Εισαγγελέα του Αρείου Πάγου, με το υπ' αριθ. πρωτ. υπ' αριθ. ΠΡΦ22-11/12-5-2022 έγγραφό της, όπου συνάπτεται η εν λόγω δικογραφία, ζήτησε, σύμφωνα με τις διατάξεις των άρθρων 135 εδ. ε και 136 παρ. 1β του νέου Κ.Ποιν.Δ., κανονισμό της αρμόδιας να επιληφθεί της υποθέσεως Εισαγγελικής Αρχής.
Η αίτηση είναι νόμιμη, σύμφωνα με τις αναφερόμενες στην προηγηθείσα νομική σκέψη διατάξεις και ουσιαστικά βάσιμη, ενόψει των προεκτεθέντων, με βάση τα οποία ανακύπτει ζήτημα κανονισμού αρμοδιότητας ως προς την προμνημονευόμενη εγκαλούμενη εισαγγελική λειτουργό Ε. Σ., που υπηρετεί στην Εισαγγελία Εφετών Αθηνών. Πρέπει, επομένως, να γίνει δεκτή η ως άνω αίτηση και να χωρήσει κανονισμός αρμοδιότητας κατά παραπομπή (άρθρα 135 εδ. ε' και 136 παρ.1 εδ. β' του Κ.Ποιν.Δ.), προκειμένου να αποκλεισθεί κάθε υπόνοια μεροληψίας. Προς τούτο, και ενόψει και του γεγονότος ότι δεν υφίσταται άλλο Πρωτοδικείο ή Εισαγγελία, που να ανήκει στην περιφέρεια του Εφετείου Αθηνών, πρέπει να ορισθούν ως αρμόδιες για το χειρισμό της παραπάνω υποθέσεως οι δικαστικές και εισαγγελικές αρχές του Πρωτοδικείου Πειραιώς και, αν ήθελε συντρέξει νόμιμη περίπτωση, οι αντίστοιχες δικαστικές και εισαγγελικές αρχές του Εφετείου Πειραιώς για περαιτέρω δικαστική διερεύνηση αυτής.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Ορίζει κατά παραπομπή τις δικαστικές και εισαγγελικές αρχές του Πρωτοδικείου Πειραιά και εάν συντρέξει νόμιμη περίπτωση, του Εφετείου Πειραιά, ως αρμόδιες για το χειρισμό της υποθέσεως, που αναφέρεται στην υπ' αριθ. ΑΒΜ ... δικογραφία , που σχηματίσθηκε κατόπιν της από 20-11-2019 εγκλήσεως του Π. Χ. του Α. που απορρίφθηκε με την 562/2022 Διάταξη του Εισαγγελέα Πρωτοδικών Αθηνών , ασκηθείσας κατ' αυτής της 72/10-3-2022 προσφυγής του άνω εγκαλούντος, κατά της Εισαγγελέως Πρωτοδικών Αθηνών και ήδη Αντεισαγγελέως Εφετών Αθηνών Ε. Σ. του Ζ.
Κρίθηκε και αποφασίσθηκε στην Αθήνα στις 7 Δεκεμβρίου 2022.
Εκδόθηκε στην Αθήνα στις 12 Δεκεμβρίου 2022.
O ΑΝΤΙΠΡΟΕΔΡΟΣ H ΓΡΑΜΜΑΤΕΑΣ

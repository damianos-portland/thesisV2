Ποινική Υπόθεση Αρείου Πάγου  Αρ. 1705/2022, 9/12/2022

Αριθμός 1705/2022
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
E' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Μαρία Βασδέκη, Αντιπρόεδρο του Αρείου Πάγου, Μαρία Λεπενιώτη, Σοφία Οικονόμου, Κωστούλα Πρίγγουρη και Παρασκευή Τσούμαρη - Εισηγήτρια, Αρεοπαγίτες.
Συνήλθε σε δημόσια συνεδρίαση στο Κατάστημά του στις 14 Οκτωβρίου 2022, με την παρουσία της Αντεισαγγελέως του Αρείου Πάγου Αδαμαντίας Οικονόμου (γιατί κωλύεται ο Εισαγγελέας) και του Γραμματέως Γεράσιμου Βάλσαμου, για να δικάσει τις αιτήσεις των αναιρεσειόντων - κατηγορουμένων: 1. Ε. Κ. του Α., κατοίκου ... ο οποίος εκπροσωπήθηκε από τον πληρεξούσιο δικηγόρο του Αντώνιο Κουδρόγλου και 2. Δ. Τ. του Φ., κατοίκου ... ο οποίος δεν εμφανίστηκε, για αναίρεση της υπ'αριθ. 1585/2021 απόφασης του Τριμελούς Εφετείου Πλημμελημάτων Θεσσαλονίκης. Το Τριμελές Εφετείο Πλημμελημάτων Θεσσαλονίκης, με την ως άνω απόφασή του διέταξε όσα λεπτομερώς αναφέρονται σ' αυτή, και o αναιρεσείων - κατηγορούμενος ζητεί την αναίρεση αυτων, για τους λόγους που περιλαμβάνονται στην από 29.3.2022 αίτησή του αναιρέσεως, η οποία καταχωρίστηκε στο οικείο πινάκιο με τον αριθμό 341/2022.
Αφού άκουσε Τον Αντεισαγγελέα, που πρότεινε: α) να απορριφθεί ως ανυποστήρικτη η από 29.3.2022 αίτηση αναίρεσης του κατηγορουμένου Δ. Τ. και β) να γίνει δεκτή η από 29.3.2022 αίτηση αναίρεσης του κατηγορουμένου Ε. Κ., να αναιρεθεί η προσβαλλόμενη απόφαση, να παραπεμφθεί η υπόθεση για νέα συζήτηση ενώπιον του ίδιου Δικαστηρίου που εξέδωσε την αναιρεθείσα απόφαση, που θα συγκροτηθεί από άλλους Δικαστές, εκτός από εκείνους που δίκασαν προηγουμένως και τον πληρεξούσιο δικηγόρο του αναιρεσείοντος, που ζήτησε όσα αναφέρονται στα σχετικά πρακτικά.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Οι κρινόμενες από 29-3-2022 δύο αιτήσεις των Δ. Τ. του Φ. και Ε. Κ. του Α. αντίστοιχα, για αναίρεση της με αριθμό 1585/2021 καταδικαστικής απόφασης του δικάσαντος κατ' έφεση Τριμελούς Εφετείου Πλημμελημάτων Θεσσαλονίκης, πρέπει να συνεκδικασθούν, λόγω της πρόδηλης συνάφειας που υπάρχει μεταξύ τους. 1. Επί της αίτησης αναίρεσης του Δ. Τ. του Φ.:
Κατά το άρθρο 515 παρ. 1 εδ. α` του ΚΠΔ, με αίτηση ενός από τους διαδίκους ή του εισαγγελέα μπορεί το Δικαστήριο του Αρείου Πάγου, σε ιδιαίτερα εξαιρετικές περιπτώσεις, να αναβάλει για μία μόνο φορά τη συζήτηση σε ρητή δικάσιμο. Εξάλλου, κατά τη διάταξη του άρθρου 512 παρ. 1 εδ. γ` ΚΠΔ, ο εισαγγελέας του Αρείου Πάγου κλητεύει τον αναιρεσείοντα και τους υπόλοιπους διαδίκους στο ακροατήριο του δικαστηρίου του Αρείου Πάγου με κλήση που επιδίδεται, σύμφωνα με τα άρθρα 155-162 ΚΠΔ και μέσα στην προθεσμία του άρθρου 166 ΚΠΔ, ενώ, κατά την παρ. 3 του ίδιου άρθρου, οι διάδικοι παρίστανται στη συζήτηση με συνήγορο. Σε περίπτωση δε που η επίδοση στον αναιρεσείοντα γίνει με θυροκόλληση, επιδίδεται αντίγραφο του εγγράφου στον τυχόν διορισμένο αντίκλητο (άρθρο 155 παρ. 2 εδ. β` και δ` του ΚΠΔ), οπότε τα αποτελέσματα αρχίζουν από την επίδοση στον αντίκλητο. Τέλος, κατά το άρθρο 514 εδ. α` του ίδιου Κώδικα, αν ο αναιρεσείων δεν εμφανιστεί κατά τη συζήτηση, η αίτησή του απορρίπτεται ως ανυποστήρικτη. Από τις διατάξεις αυτές προκύπτει ότι, αν ο αναιρεσείων δεν εμφανιστεί με συνήγορο ή δεν εκπροσωπηθεί από νόμιμα διορισμένο συνήγορο κατά τη συζήτηση της αίτησης αναίρεσης στο ακροατήριο του Αρείου Πάγου, μολονότι κλητεύθηκε νομότυπα και εμπρόθεσμα, η αίτηση αναίρεσης απορρίπτεται ως ανυποστήρικτη. Στην προκειμένη περίπτωση, όπως προκύπτει από τα ταυτάριθμα πρακτικά συνεδρίασης του δικαστηρίου τούτου, κατά την εκφώνηση της αίτησης αναίρεσης του Δ. Τ., κατά της υπ` αριθμ. 1585/2021 απόφασης του Τριμελούς Εφετείου Πλημμελημάτων Θεσσαλονίκης, στη σημερινή δικάσιμο (14-10-2022), εμφανίστηκε στο ακροατήριο ο δικηγόρος Αντώνιος Κουρδόγλου και υπέβαλε αίτημα αναβολής της συζήτησης της υπόθεσης, για το λόγο ότι, όπως χαρακτηριστικά αναφέρει στο σημείωμά του, "υπάρχει αδυναμία χορηγήσεως εξουσιοδοτήσεως, λόγω πιθανής μετανάστευσης του ως άνω αναιρεσείοντος στο εξωτερικό." Το αίτημα αυτό απορρίφθηκε από το Δικαστήριο διότι η επικαλούμενη αδυναμία παράστασής του ως άνω δικηγόρου στον Άρειο Πάγο δεν συνιστά, ιδιαίτερα εξαιρετική περίπτωση που να δικαιολογεί την αναβολή, αφού η ανεύρεση του αναιρεσείοντος που κατά τους ισχυρισμούς του ως άνω συνηγόρου, πιθανώς μετανάστευσε στο εξωτερικό, για την χορήγηση της απαιτούμενης εξουσιοδότησης προς εκπροσώπησή του είναι γεγονός μελλοντικό και αβέβαιο. Περαιτέρω, από τα με ημερομηνία 6-5-2022 και 20-4-2022 δύο αποδεικτικά επίδοσης που συντάχθηκαν από τον αρχιφύλακα Π. Η. και τον επιμελητή της εισαγγελίας του Αρείου Πάγου Λ. Χ. αντίστοιχα, προκύπτει ότι επιδόθηκε στον αναιρεσείοντα με θυροκόλληση στην κατοικία του, καθώς και στην διορισμένη συνήγορο από αυτόν, ως αντίκλητο δικηγόρο, Αλεξάνδρα Ζηνέλη, νομίμως και εμπροθέσμως, κατά τα άρθρα 155 παρ. 2εδ.β`,δ` και 166 του ΚΠΔ, η υπ` αριθμ. 341/15-4-2022 κλήση της Εισαγγελίας του Αρείου Πάγου, για να παραστεί δια συνηγόρου στο ακροατήριο του Δικαστηρίου τούτου, κατά την αναφερόμενη στην αρχή της παρούσας δικάσιμο [14-10-2022], προκειμένου να υποστηρίξει την υπό κρίση αίτησή του για αναίρεση της προμνημονευόμενης απόφασης, με την οποία αυτός καταδικάστηκε σε δεύτερο βαθμό για την πράξη της παράβασης του άρθρου 52 παρ.4 του ν. 4002/2011, με την ελαφρυντική περίσταση του άρθρου 84 παρ.2 ε του Π.Κ., σε ποινή φυλάκισης ενός (1) έτους, η οποία ανεστάλλει επί τριετία. Επομένως, αφού ο ως άνω αναιρεσείων δεν παρέστη νομότυπα κατά τη συζήτηση της αίτησης αναίρεσης, πρέπει να απορριφθεί η υπό κρίση αίτηση ως ανυποστήρικτη και να επιβληθούν σε βάρος του τα έξοδα της ποινικής διαδικασίας (άρθρο 578 παρ. 1 ΚΠΔ), κατά τα ειδικότερα στο διατακτικό οριζόμενα.
2.'Επί της αίτησης αναίρεσης του Ε. Κ. του Α.:
Η υπό κρίση από 29-3-2022, αίτηση του Ε. Κ. του Α., για αναίρεση της υπ' αρ. 1585/2021 καταδικαστικής σε βάρος του απόφασης του δικάσαντος σε δεύτερο βαθμό, Τριμελούς Εφετείου Πλημμελημάτων Θεσσαλονίκης, ασκήθηκε νομότυπα και εμπρόθεσμα (άρθρα 464, 466 παρ.2, 473, 474, 504 του Κ.Ποιν.Δ.), περιέχει δε λόγους αναίρεσης από το άρθρο 510 παρ.1 στοιχ. Α' Δ' και Ε', ήτοι την απόλυτη ακυρότητα της διαδικασίας, την έλλειψη ειδικής και εμπεριστατωμένης αιτιολογίας και την εσφαλμένη ερμηνεία και εφαρμογή ουσιαστικής ποινικής διάταξης. Είναι συνεπώς τυπικά δεκτή και πρέπει να ερευνηθεί περαιτέρω κατ' ουσία. Με τις διατάξεις που αφορούν τη ρύθμιση της αγοράς των παιγνίων, οι οποίες περιλαμβάνονται στο κεφάλαιο Η'(άρθρα 25 επ.) του N. 4002/2011 (ΦΕΚ Α'/180/22.08.2011), και σύμφωνα με το άρθρο 26 του ιδίου νόμου, εφαρμόζονται μόνο στα ηλεκτρονικά τεχνικά - ψυχαγωγικά παίγνια και στα τυχερά παίγνια, που διενεργούνται (και στις δύο περιπτώσεις) με παιγνιομηχανημάτα ή μέσω του διαδικτύου, σκοπείται, σύμφωνα και με την αιτιολογική έκθεση αυτού, η δημιουργία κατάλληλων ρυθμιστικών, εποπτικών και ελεγκτικών μηχανισμών ώστε: α) να διασφαλιστεί η διαφάνεια και η φερεγγυότητα της διεξαγωγής των παιγνίων και της στοιχηματικής δραστηριότητας, β) να διατηρηθεί σε ανεκτά επίπεδα η συμμετοχή των πολιτών στα τυχερά παίγνια και να αποτραπεί η εκ μέρους τους υπέρμετρη σπατάλη χρημάτων, γ) να διασφαλιστεί ότι τα επιτρεπόμενα ψυχαγωγικά - τεχνικά παίγνια, τα τυχερά παίγνια με παγνιομηχανήματα, τα παίγνια και στοιχήματα μέσω του διαδικτύου, οργανώνονται και διεξάγονται σύμφωνα με το νόμο και τους κανόνες υπεύθυνου παιχνιδιού και ότι δεν εκτρέπονται προς παράνομη εκμετάλλευση και αισχροκέρδεια, δ) να προστατευθούν οι καταναλωτές των σχετικών υπηρεσιών, ιδιαίτερα δε οι ανήλικοι και άλλες ευαίσθητες ομάδες του πληθυσμού από τον εθισμό που μπορεί να υποστούν, ε) να αποτραπεί η μετατροπή των ψυχαγωγικών - τεχνικών παιγνίων σε παράνομα τυχερά παίγνια, και στ) να κατευθυνθεί η στοιχηματική δραστηριότητα σε νόμιμους και ελέγξιμους παρόχους, ώστε να περιοριστεί και προοπτικά να εξαλειφθεί ο παράνομος στοιχηματισμός και τα ποινικά αδικήματα που υποθάλπει (απάτη, φοροδιαφυγή, νομιμοποίηση εσόδων από εγκληματικές πράξεις κλπ.). Στα πλαίσια δε της προσπάθειας ρύθμισης της αγοράς ηλεκτρονικών παιγνίων είτε πρόκειται για τεχνικά - ψυχαγωγικά, είτε για τυχερά διεξαγόμενα με παιγνιομηχανήματα ή μέσω του διαδικτύου, καταστρώνεται ένα λεπτομερές πλαίσιο για την αδειοδότηση της διεξαγωγής και εκμετάλλευσης διαδικτυακών η με παιγνιομηχανήματα διενεργουμένων παιγνίων, καθώς και για την πιστοποίηση αφενός των παιγνίων και αφετέρου των μηχανημάτων διενέργειας παιγνίων (παιγνιομηχανημάτων) και των καταστημάτων εγκατάστασης και λειτουργίας παιγνιομηχανημάτων, ορίζεται ως αρμόδια αρχή για την έκδοση των αδειών, τις πιστοποιήσεις, την εποπτεία και τον έλεγχο διεξαγωγής και εκμετάλλευσης παιγνίων, η Επιτροπή Εποπτείας και Ελέγχου Τυχερών Παιχνιδιών (Ε.Ε.Ε.Π.), ενώ προβλέπονται και αυστηρές ποινικές και διοικητικές κυρώσεις για τους παραβάτες. Ειδικότερα, στο άρθρο 25 του Ν. 4002/2011 ορίζεται ότι: "Για τους σκοπούς του παρόντος νόμου ορίζονται ως: α) Τεχνικά Ψυχαγωγικά παίγνια: Παίγνια των οποίων το αποτέλεσμα εξαρτάται αποκλειστικά ή κατά κύριο λόγο από την τεχνική ή πνευματική ικανότητα του παίκτη και διενεργούνται σε δημόσιο χώρο αποκλειστικά για ψυχαγωγικούς σκοπούς, χωρίς να επιτρέπεται για το αποτέλεσμα αυτών να συνομολογηθεί στοίχημα μεταξύ οποιωνδήποτε προσώπων ή να αποδοθεί οποιασδήποτε μορφής οικονομικό όφελος στον παίκτη. ... Τα τεχνικά ψυχαγωγικά παίγνια ανάλογα με το μέσο διενέργειάς τους διακρίνονται σε: αα) Μηχανικά παίγνια: όταν για τη διεξαγωγή τους απαιτούνται μόνο μηχανικά μέσα καθώς και η συμβολή της μυικής δύναμης του παίκτη. ββ) Ηλεκτρομηχανικά παίγνια: όταν για τη διεξαγωγή τους απαιτούνται ηλεκτρικοί ή ηλεκτρονικοί υποστηρικτικοί μηχανισμοί. γγ) Ηλεκτρονικά παίγνια: όταν για τη διεξαγωγή τους, εκτός των υποστηρικτικών ηλεκτρονικών και άλλων μηχανισμών, απαιτούνται ηλεκτρονικές υποστηρικτικές διατάξεις (hardware) καθώς και η ύπαρξη και η εκτέλεση λογισμικού - προγράμματος (software) παιγνίων, το οποίο ενσωματώνεται ή εγκαθίσταται σε αυτά και περιέχει το σύνολο των πληροφοριών, οδηγιών και λοιπών στοιχείων που αφορούν στη χρήση και στη διεξαγωγή του παιγνίου. .......δ) Μέσο ή υλικό διεξαγωγής παιγνίου ή παιγνιομηχάνημα: οποιοδήποτε μηχάνημα, υλικό ή μέσο ηλεκτρονικό, μηχανικό ή ηλεκτρομηχανικό, που χρησιμοποιείται άμεσα ή έμμεσα για τη διεξαγωγή παιχνιδιού και επηρεάζει ή καθορίζει την έκβασή του. .... Από τις παραπάνω διατάξεις καθίσταται προφανές ότι και οποιοσδήποτε ηλεκτρονικός υπολογιστής μπορεί να καταστεί παιγνιομηχάνημα κατά την ανωτέρω έννοια, από τη στιγμή που εγκαθίσταται και λειτουργεί σε αυτόν, μόνιμα ή προσωρινά, λογισμικό τεχνικού - ψυχαγωγικού ή τυχερού παιχνιδιού. Περαιτέρω, στη διάταξη του άρθρου 27 του Ν. 4002/2011 ορίζεται ότι "Για τη διεξαγωγή και εκμετάλλευση παιγνίων με παιγνιομηχανήματα ή μέσω του διαδικτύου απαιτείται η προηγούμενη έκδοση διοικητικής άδειας, σύμφωνα με τις διατάξεις του νόμου αυτού. Τρίτοι μη κάτοχοι άδειας μπορούν κατ' εξαίρεση να λειτουργούν και να εκμεταλλεύονται παίγνια με παιγνιομηχανήματα σύμφωνα με όσα ορίζονται στην παράγραφο 6 του άρθρου 39. Τα παίγνια και τα παιγνιομηχανήματα πρέπει να είναι πιστοποιημένα σύμφωνα με τις διατάξεις του παρόντος νόμου.". Σύμφωνα δε με τις διατάξεις του άρθρου 28 §§ 1. 3 του Ν. 4002/2011 αρμόδια Αρχή για την έκδοση των αδειών, τις πιστοποιήσεις, την εποπτεία και τον έλεγχο διεξαγωγής και εκμετάλλευσης παιγνίων είναι η Επιτροπή Εποπτείας και Ελέγχου Τυχερών Παιχνιδιών του άρθρου 16 του ν. 3229/2004, η οποία μετονομάζεται σε "Επιτροπή Εποπτείας και Ελέγχου Παιγνίων" (Ε.Ε.Ε.Π.), και εκτός από τις προβλεπόμενες στο άρθρο 17 του Ν. 3229/2004, ασκεί, μεταξύ άλλων, και τις αρμοδιότητες α) εποπτείας και ελέγχου της αγοράς αα) τεχνικών - ψυχαγωγικών παιγνίων, με παιγνιομηχανήματα ή μέσω του διαδικτυου, ββ) τυχερών παιγνίων, με παιγνιομηχανήματα ή μέσω του διαδικτύου, γγ) των μορφών παιγνίων για τα οποία δεν ορίζεται από άλλες διατάξεις αρμόδια εποπτική αρχή, ανεξάρτητα από τα μέσα διεξαγωγής τους, β) ελέγχου, χαρακτηρισμού, ταξινόμησης και πιστοποίησης κάθε τύπου παιγνίου ή λογισμικού αυτών και λήψης ή ανάκλησης των σχετικών αποφάσεων, μετά από αίτηση που υποβάλλεται από κατασκευαστή, προμηθευτή, διανομέα, κάτοχο άδειας ή επιτηδευματία στο κατάστημα του οποίου θα εγκατασταθούν και θα διενεργούνται τα παίγνια. Εξάλλου, στο άρθρο 38 §§ 1, 3 του Ν. 4002/2011 ορίζεται ότι "1. Η διεξαγωγή όλων των μορφών τεχνικών - ψυχαγωγικών παιγνίων είναι ελεύθερη υπό τον όρο της τήρησης των νομίμων προϋποθέσεων. 2. ... 3. Για την εκμετάλλευση τεχνικών - ψυχαγωγικών παιγνίων με παιγνιομηχανήματα εκδίδεται άδεια από την Ε.Ε.Ε.Π. στο πλαίσιο άσκησης του επιτηδεύματος. Περαιτέρω, με τις διατάξεις των άρθρων 41 §§ 1,3 και 44 του Ν. 4002/2011 προβλέπεται ο καθορισμός προδιαγραφών των παιγνιομηχανημάτων με απόφαση της Ε.Ε.Ε.Π., προς το σκοπό της απρόσκοπτης, ασφαλούς και σύννομης λειτουργίας τους, αλλά και της παρακολούθησής τους. Επίσης προβλέπεται ότι για κάθε τεχνικό - ψυχαγωγικό και κάθε τυχερό παίγνιο που πρόκειται να εγκατασταθεί ή παίζεται σε παιγνιομηχάνημα, απαιτείται προηγούμενη πιστοποίηση από την Ε.Ε.Ε.Π., όπως και ότι ανάλογη πιστοποίηση χορηγούμενη επίσης από την Ε.Ε.Ε.Π., κατόπιν ελέγχου του τύπου, της περιγραφής και του τρόπου λειτουργίας του παιγνιομηχανήματος, απαιτείται και για τα προς εγκατάσταση παιγνιομηχανήματα. Επίσης προβλέπεται ότι σε κάθε παίγνιο που διεξάγεται με παιγνιομηχάνημα πρέπει να εμφανίζεται, πριν την εισαγωγή του μέσου πληρωμής, ηλεκτρονική ένδειξη με τον αριθμό πιστοποίησης του παιγνίου από την Ε.Ε.Ε.Π.. Σύμφωνα δε με τις διατάξεις των άρθρων 41 § 2, 42 και 43 του Ν. 4002/2011, για τη διεξαγωγή τεχνικών - ψυχαγωγικών ή τυχερών παιγνίων με παιγνιομηχανήματα απαιτείται πιστοποίηση του καταστήματος, που εκδίδεται από την Ε.Ε.Ε.Π., μετά από αίτηση των κατόχων αδειών διεξαγωγής παιγνίων ή όσων εκμεταλλεύονται τα παίγνια με παιγνιομηχανήματα. Σε όλα πάντως τα καταστήματα διεξαγωγής παιγνίων, απαγορεύεται απολύτως η εγκατάσταση και λειτουργία μη πιστοποιημένων παιγνίων και παιγνιομηχανημάτων (άρθρ. 42 § 5 περ. α'). Από τις παραπάνω διατάξεις σαφώς προκύπτει ότι για τη διεξαγωγή ηλεκτρονικών παιγνίων με παιγνιομηχανήματα ή μέσω του διαδικτύου, απαιτείται η προηγούμενη έκδοση από την Ε.Ε.Ε.Π., διοικητικής άδειας, που για μεν τα τεχνικά - ψυχαγωγικά παίγνια εκδίδεται ως άδεια εκμετάλλευσης τεχνικών - ψυχαγωγικών παιγνίων με παιγνιομηχανήματα στο πλαίσιο άσκησης αντίστοιχου επιτηδεύματος, για δε τα τυχερά παίγνια που διεξάγονται με παιγνιομηχανήματα, εκδίδεται μία άδεια, για συγκεκριμένο και καθορισμένο από το νόμο, αριθμό παιγνιομηχανημάτων, στην ΟΠΑΠ Α.Ε., η οποία αφενός εγκαθιστά και εκμεταλλεύεται μέσω των πρακτορείων της συγκεκριμένο αριθμό παιγνιομηχανημάτων και αφετέρου παραχωρεί σε συγκεκριμένο αριθμό παραχωρησιούχων, που αναδεικνύονται μετά από δημόσιο διαγωνισμό, το δικαίωμα εγκατάστασης και εκμετάλλευσης συγκεκριμένου αριθμού παιγνιομηχανημάτων, το είδος των οποίων, όπως και τα προσφερόμενα προς διεξαγωγή παίγνια, επιλέγονται από αυτούς. Σε κάθε όμως περίπτωση, τόσο τα προσφερόμενα προς διεξαγωγή παίγνια, είτε πρόκειται για τεχνικά - ψυχαγωγικά είτε για τυχερά, όσο και τα μέσα διεξαγωγής αυτών, δηλαδή τα παιγνιομηχανήματα, πρέπει να έχουν προηγουμένως πιστοποιηθεί από την Ε.Ε.Ε.Π.. Δηλαδή τόσο οι κάτοχοι άδειας εκμετάλλευσης τεχνικών - ψυχαγωγικών παιγνίων, όσο και η ΟΠΑΠ Α.Ε., ως κάτοχος της μοναδικής άδειας διεξαγωγής τυχερών παιγνίων με παιγνιομηχανήματα αλλά και οι παραχωρησιούχοι δικαιώματος εγκατάστασης και εκμετάλλευσης παιγνιομηχανημάτων τυχερών παιγνίων, υποχρεούνται να χρησιμοποιούν μόνο πιστοποιημένα παιγνιομηχανήματα στα οποία έχουν εγκατασταθεί μόνο πιστοποιημένα παίγνια, τα οποία υποχρεούνται να εγκαθιστούν και λειτουργούν μόνο σε πιστοποιημένα καταστήματα. Οι παραπάνω υποχρεώσεις, αδειοδότησης της δραστηριότητας εκμετάλλευσης παιγνίων και πιστοποιήσεων παιγνίων, μηχανημάτων διεξαγωγής παιγνίων και καταστημάτων διεξαγωγής παιγνίων, είναι υποχρεωτικές και η παράβασή τους επιφέρει τις διοικητικές και ποινικές κυρώσεις που προβλέπονται στα άρθρα 51 και 52 του Ν. 4002/2011. Τέλος, κατά τη διάταξη του άρθρου 52 § 4 του Ν. 4002/2011, όποιος εγκαθιστά ή λειτουργεί τεχνικά - ψυχαγωγικά παίγνια χωρίς την κατάλληλη πιστοποίηση είτε του παιγνίου είτε του παιγνιομηχανήματος είτε του χώρου, τιμωρείται με ποινή φυλάκισης τουλάχιστον δύο ετών και με χρηματική ποινή από 5.000 έως 50.000 ευρώ ανά παιγνιομηχάνημα. Για την αντικειμενική στοιχειοθέτηση της προβλεπομένης στο άρθρο 52 § 4 του Ν. 4002/2011 αξιόποινης πράξεως, αρκεί η εγκατάσταση ή λειτουργία ηλεκτρονικά διεξαγομένων τεχνικών - ψυχαγωγικών παιγνίων (άρθρ. 52 § 4) με παιγνιομηχανήματα, χωρίς την απαιτούμενη πιστοποίηση είτε του παιγνίου είτε του παιγνιομηχανήματος είτε του καταστήματος. Περαιτέρω η καταδικαστική απόφαση έχει την απαιτούμενη, από τα άρθρα 93 παρ. 3 του Συντάγματος και 139 του ΚΠοινΔ, ειδική και εμπεριστατωμένη αιτιολογία, η έλλειψη της οποίας ιδρύει λόγο αναίρεσης από το άρθρο 510 παρ. 1 στοιχ. Δ` του ΚΠοινΔ, όταν αναφέρονται σ` αυτή, με σαφήνεια, πληρότητα και χωρίς αντιφάσεις ή λογικά κενά, τα προκύψαντα από την αποδεικτική διαδικασία πραγματικά περιστατικά, στα οποία στηρίχθηκε η κρίση του δικαστηρίου για τη συνδρομή των αντικειμενικών και υποκειμενικών στοιχείων του εγκλήματος, οι αποδείξεις που τα θεμελιώνουν και οι νομικές σκέψεις υπαγωγής των περιστατικών αυτών στην εφαρμοσθείσα ουσιαστική ποινική διάταξη. Για την ύπαρξη τέτοιας αιτιολογίας είναι παραδεκτή η αλληλοσυμπλήρωση του αιτιολογικού με το διατακτικό της απόφασης, τα οποία αποτελούν ενιαίο σύνολο, δεν υπάρχει δε έλλειψη αιτιολογίας και στην περίπτωση που αυτή εξαντλείται σε επανάληψη του διατακτικού της απόφασης, το οποίο, όμως, εκτός από τα τυπικά στοιχεία του κατηγορητηρίου, περιέχει και πραγματικά περιστατικά, τόσο αναλυτικά και με τόση πληρότητα, ώστε να καθίσταται περιττή η διαφοροποίηση της διατύπωσης του σκεπτικού της. Η απαιτούμενη κατά τα ανωτέρω αιτιολογία δεν είναι επαρκής, όταν είναι εντελώς τυπική και δεν πρόκειται περί αλληλοσυμπληρώσεως του αιτιολογικού με το διατακτικό, που προϋποθέτει παράθεση περιστατικών της πράξης στο σκεπτικό, αλλά περιέχει ολική αναφορά και παραπομπή του αιτιολογικού στο διατακτικό της απόφασης. Σε σχέση με τα αποδεικτικά μέσα, που λήφθηκαν υπόψη από το δικαστήριο προκειμένου να μορφώσει την καταδικαστική του κρίση, όπως επιβάλλουν οι διατάξεις των άρθρων 177 παρ. 1 και 178 του ΚΠοινΔ, για την πληρότητα της αιτιολογίας αρκεί ο κατ` είδος προσδιορισμός τους (μάρτυρες, έγγραφα κλπ) χωρίς να απαιτείται ειδικότερη αναφορά ή αναλυτική παράθεσή τους και μνεία του τί προέκυψε από το καθένα χωριστά. Πρέπει, όμως, να προκύπτει με βεβαιότητα, ότι το δικαστήριο τα έλαβε υπόψη και τα συνεκτίμησε όλα και όχι μόνο ορισμένα από αυτά κατ` επιλογή, ενώ δεν είναι απαραίτητη η αξιολογική συσχέτιση και σύγκριση των διαφόρων αποδεικτικών μέσων και των μαρτυρικών καταθέσεων μεταξύ τους και δεν απαιτείται να προσδιορίζεται ποιό βάρυνε περισσότερο για το σχηματισμό της δικανικής κρίσης ούτε χρειάζεται να διευκρινίζεται από ποιό ή ποιά αποδεικτικά μέσα αποδείχθηκε η κάθε παραδοχή. Όταν δε εξαίρονται ορισμένα από τα αποδεικτικά μέσα, δεν σημαίνει ότι δεν λήφθηκαν υπόψη τα άλλα, αφού δεν εξαιρέθηκαν ρητά, ούτε ανακύπτει ανάγκη αιτιολόγησης, γιατί δεν εξαίρονται τα λοιπά. Η ύπαρξη του δόλου δεν είναι αναγκαίο, κατ` αρχήν, να αιτιολογείται ιδιαιτέρως, αφού αυτός ενυπάρχει στη θέληση παραγωγής των περιστατικών, που συγκροτούν την αντικειμενική υπόσταση του εγκλήματος και προκύπτει από τις ειδικότερες συνθήκες τέλεσής του, διαλαμβάνεται δε αιτιολογία περί αυτού (δόλου) στην κύρια αιτιολογία για την ενοχή, διότι εξυπακούεται ότι υπάρχει με την τέλεση των πραγματικών περιστατικών, που συγκροτούν αντικειμενικώς το έγκλημα, εκτός αν αξιώνονται από το νόμο πρόσθετα στοιχεία για την υποκειμενική υπόσταση του εγκλήματος, όπως η εν γνώσει ορισμένου περιστατικού τέλεση της πράξης (άμεσος δόλος) ή ορισμένος περαιτέρω σκοπός (εγκλήματα με υπερχειλή υποκειμενική υπόσταση). Τέτοιος άμεσος δόλος δεν απαιτείται στο εδώ εξεταζόμενο έγκλημα της παράνομης λειτουργίας τεχνικών - ψυχαγωγικών ηλεκτρονικών παιγνίων. Δεν αποτελούν, όμως, λόγους αναιρέσεως η εσφαλμένη εκτίμηση των αποδείξεων και ειδικότερα η εσφαλμένη εκτίμηση εγγράφων, η εσφαλμένη αξιολόγηση των καταθέσεων των μαρτύρων, η παράλειψη αναφοράς και αξιολόγησης κάθε αποδεικτικού στοιχείου χωριστά και η παράλειψη της μεταξύ τους αξιολογικής συσχέτισης, καθόσον στις περιπτώσεις αυτές, με την επίφαση της έλλειψης αιτιολογίας, πλήττεται η αναιρετικά ανέλεγκτη κρίση του δικαστηρίου της ουσίας.
Εξάλλου, εσφαλμένη ερμηνεία ουσιαστικής ποινικής διάταξης υπάρχει όταν το δικαστήριο αποδίδει σ` αυτήν διαφορετική έννοια από εκείνη που πραγματικά έχει, εσφαλμένη δε εφαρμογή συντρέχει όταν το δικαστήριο δεν υπήγαγε σωστά τα πραγματικά περιστατικά, τα οποία δέχθηκε ότι προέκυψαν από την αποδεικτική διαδικασία, στη διάταξη που εφάρμοσε. Περίπτωση εσφαλμένης εφαρμογής ουσιαστικής ποινικής διάταξης, που ιδρύει τον ως άνω αναιρετικό λόγο από το άρθρο 510 παρ. 1 στοιχ. Ε` ΚΠΔ, υπάρχει και όταν η διάταξη αυτή παραβιάζεται εκ πλαγίου, πράγμα που συμβαίνει όταν στο πόρισμα της απόφασης, που περιλαμβάνεται στο συνδυασμό του διατακτικού με το σκεπτικό αυτής και ανάγεται στα στοιχεία και την ταυτότητα του οικείου εγκλήματος, έχουν εμφιλοχωρήσει ασάφειες, αντιφάσεις ή λογικά κενά, με αποτέλεσμα να καθίσταται ανέφικτος ο έλεγχος της ορθής ή μη εφαρμογής του νόμου, οπότε η απόφαση δεν έχει νόμιμη βάση.
Τέλος, σύμφωνα με το άρθρο 171 παρ.1 ΚΠοινΔ, "ακυρότητα που λαμβάνεται και αυτεπαγγέλτως υπόψη από το δικαστήριο σε κάθε στάδιο της διαδικασίας και στον Άρειο Πάγο ακόμη, προκαλείται: 1. αν δεν τηρηθούν οι διατάξεις που καθορίζουν: α) ... δ) την εμφάνιση, την εκπροσώπηση και την υπεράσπιση του κατηγορουμένου και την άσκηση των δικαιωμάτων που του παρέχονται από το νόμο, την Ευρωπαϊκή Σύμβαση για την προάσπιση των Δικαιωμάτων του Ανθρώπου και των Θεμελιωδών Ελευθεριών και το Διεθνές Σύμφωνο για τα Ατομικά και Πολιτικά Δικαιώματα". Επίσης, κατά το άρθρο 6 παρ. 2 της Ευρωπαϊκής Συμβάσεως για τα Δικαιώματα του Ανθρώπου (Ε.Σ.Δ.Α.), που κυρώθηκε με το Ν.Δ. 53/1974 και έχει υπερνομοθετική ισχύ κατά το άρθρο 28 παρ.1 του Συντάγματος, "παν πρόσωπον κατηγορούμενον επί αδικήματι τεκμαίρεται ότι είναι αθώον μέχρι της νομίμου αποδείξεως της ενοχής του", σύμφωνα δε με το άρθρο 14 παρ.2 του Διεθνούς Συμφώνου για τα Ατομικά και Πολιτικά Δικαιώματα (Δ.Σ.Α.Π.Δ.), που κυρώθηκε από την Ελλάδα με το Ν. 2462/1997, "κάθε πρόσωπο που κατηγορείται για ποινικό αδίκημα τεκμαίρεται ότι είναι αθώο εωσότου η ενοχή του αποδειχθεί σύμφωνα με το νόμο". Με τις ως άνω διατάξεις, στα πλαίσια της έννοιας της "δίκαιης δίκης" επί ποινικών υποθέσεων, καθιερώνεται το τεκμήριο αθωότητας του κατηγορουμένου καθ` όλα τα διαδικαστικά στάδια μέχρι να εκδοθεί καταδικαστική απόφαση επί της δίωξης που ασκήθηκε σε βάρος του, κατοχυρώνεται, δηλαδή, το δικαίωμα κάθε κατηγορουμένου να θεωρείται (τεκμαίρεται) αθώος, εωσότου η ενοχή του αποδειχθεί νομίμως. Κατ` αυτό, η Πολιτεία, μέσω των οργάνων της, οφείλει να αποδείξει την ενοχή του κατηγορουμένου και όχι ο κατηγορούμενος την αθωότητά του. Απόρροια του τεκμηρίου αθωότητας είναι η αρχή της επιείκειας προς τον κατηγορούμενο, η οποία επιβάλλει το δικαστήριο, εν αμφιβολία, να αποφανθεί υπέρ του κατηγορουμένου (in dubio pro reo). Η παραβίαση του τεκμηρίου αυτού επάγεται, εκτός από την αναίρεση της απόφασης για έλλειψη ειδικής και εμπεριστατωμένης αιτιολογίας, απόλυτη ακυρότητα της διαδικασίας, οπότε ιδρύεται και ο από το άρθρο 510 παρ.1 στοιχ. Α` λόγος αναίρεσης, σε συνδυασμό με το προπαρατεθέν άρθρο 171 παρ.1 στοιχ. δ` ΚΠοινΔ (ΑΠ 931/2022).
Στην προκείμενη περίπτωση, όπως προκύπτει από το σκεπτικό της προσβαλλόμενης με αρ. 1585/2021 απόφασης, το Τριμελές Εφετείο Πλημμελημάτων Θεσσαλονίκης, μετά από εκτίμηση και αξιολόγηση όλων των μνημονευόμενων κατά το είδος τους αποδεικτικών μέσων, δέχθηκε κατά την ανέλεγκτη κρίση του τα ακόλουθα : "... οι κατηγορούμενοι τέλεσαν την αξιόποινη πράξη της παραβάσεως του άρθρου 52 παρ. 4 Ν. 4002/2011, κατά συναυτουργία, που τους αποδόθηκε και με την εκκαλούμενη απόφαση, και όπως αυτή περιγράφεται αναλυτικά, κατά τη νομοτυπική της μορφή και τα κατ' ιδίαν πραγματικά περιστατικά που θεμελιώνουν την υποκειμενική και αντικειμενική υπόστασή της, στο πιο κάτω διατακτικό για την οποία (πράξη), συνεπώς, πρέπει να κηρυχθούν ένοχοι. Ειδικότερα, από την αξιολογική εκτίμηση και συγκριτική αντιπαράθεση όλων των ως άνω αποδεικτικών μέσων το παρόν Δικαστήριο διαμόρφωσε πλήρη δικανική πεποίθηση περί της βασιμότητας των πραγματικών περιστατικών που συγκροτούν την αντικειμενική και υποκειμενική της κατά τα άνω αξιόποινης πράξεως, καθόσον αποδείχθηκαν τα ακόλουθα πραγματικά περιστατικά: Κατά τον από 27-11-2015 αστυνομικό έλεγχο που διενεργήθηκε από αστυνομικά όργανα του Τμήματος Ασφαλείας Αναλήψεως Θεσσαλονίκης στο κατάστημα υγειονομικού ενδιαφέροντος (ίντερνετ - καφέ) με τον διακριτικό τίτλο "...", επί της οδού ... στη .., του οποίου ιδιοκτήτης ήταν ο δεύτερος κατηγορούμενος Δ. Τ., και ο πρώτος κατηγορούμενος Ε. Κ., εργάζονταν ως προσωρινά υπεύθυνος, διαπιστώθηκε ότι εντός του καταστήματος, το οποίο κατά τον παραπάνω χρόνο ήταν σε λειτουργία και από το οποίο απουσίαζε ο πρώτος κατηγορούμενος, οι ανωτέρω κατηγορούμενοι, υπό τις προαναφερόμενες ιδιότητές τους είχαν εγκαταστήσει σε άγνωστο χρόνο, αλλά πάντως μέχρι την 27- 11-2015, και έθεσαν τουλάχιστον τότε σε λειτουργία δέκα εννέα (19) ηλεκτρονικούς υπολογιστές, αποτελούμενους (ο καθένας) από κεντρική μονάδα, οθόνη, πληκτρολόγιο και ποντίκι, οι οποίοι λειτουργούσαν σε περιβάλλον δικτύου και ελέγχονταν από μία κεντρική μονάδα, στην οποία υπήρχε εγκατεστημένο ειδικό λογισμικό πρόγραμμα, μέσω του οποίου ελέγχονταν οι έτεροι υπολογιστές. Ειδικότερα, κατά την ώρα του αστυνομικού ελέγχου στο κατάστημα στους ανωτέρω ηλεκτρονικούς υπολογιστές βρίσκονταν δέκα εννέα (19) παίκτες - θαμώνες του καταστήματος οι οποίοι μετείχαν σε παίγνια και στην οθόνη των εν λόγω υπολογιστών εμφανίζονταν φρουτάκια - ζωάκια σε σχηματισμούς τρίλιζας με μονάδες πονταρίσματος, όπως αποδείχθηκε δε περαιτέρω, τόσο το προαναφερόμενο κατάστημα όσο και οι υπολογιστές που λειτουργούσαν ως παιγνιομηχανήματα, αλλά και τα ίδια τα παίγνια δεν είχαν λάβει την κατάλληλη πιστοποίηση από την Επιτροπή Εποπτείας και Ελέγχου Παιγνίων ούτε έφεραν την ειδική σήμανση που προβλέπεται από το Ν. 4002/2011 ".
Ακολούθως, το δικαστήριο κήρυξε ένοχο τον αναιρεσείοντα Ε. Κ., για την αξιόποινη πράξη της παράβασης του άρθρου 52 παρ.4 του ν. 4002/2011 και αφού αναγνώρισε σ'αυτόν τις ελαφρυντικές περιστάσεις του άρθρου 84 παρ.2, α' και ε' του Π.Κ., του επέβαλλε ποινή φυλάκισης τεσσάρων μηνών (4) μηνών, την οποία ανέστειλε επί τριετία, με το ακόλουθο διατακτικό : "ΚΗΡΥΣΣΕΙ τους κατηγορούμενους 1) Ε. Κ., και 2) Δ. Τ., ΕΝΟΧΟΥΣ του ότι: στον παρακάτω αναφερόμενο τόπο και χρόνο, ενεργώντας από κοινού και κατόπιν συναπόφασής τους, ο μεν πρώτος με την ιδιότητα του προσωρινά υπεύθυνου της επιχείρησης που λειτουργεί και εκμεταλλεύεται το κατάστημα υγειονομικού ενδιαφέροντος με την επωνυμία "...", ενταύθα και επί της οδού 25ης Μαρτίου αριθ. 19, ο δε δεύτερος με την ιδιότητα του ιδιοκτήτη της επιχείρησης αυτής, εγκατέστησαν και έθεσαν σε λειτουργία ηλεκτρονικά διεξαγόμενα τεχνικά - ψυχαγωγικά παίγνια, διενεργούμενα σε δημόσιο χώρο αποκλειστικά για ψυχαγωγικούς σκοπούς, χωρίς να επιτρέπεται για το αποτέλεσμα αυτών να συνομολογηθεί στοίχημα μεταξύ οποιωνδήποτε προσώπων ή να αποδοθεί οποιοσδήποτε μορφής οικονομικό όφελος στον παίκτη και για τη λειτουργία των οποίων, εκτός των υποστηρικτικών ηλεκτρονικών και άλλων μηχανισμών, απαιτούνται ηλεκτρονικές υποστηρικτικές διατάξεις (hardware), καθώς επίσης ύπαρξη και εκτέλεση λογισμικού προγράμματος (software), χωρίς την κατάλληλη πιστοποίηση τόσο του χώρου όσο και των παιγνίων και των παιγνιομηχανημάτων, ειδικότερα δε στη Θεσσαλονίκη και στο ανωτέρω κατάστημα υγειονομικού ενδιαφέροντος, ιδιοκτησίας του δευτέρου κατηγορουμένου, ενεργώντας από κοινού και κατόπιν συναπόφασής τους, με τις προαναφερθείσες ιδιότητές τους είχαν εγκαταστήσει σε άγνωστο χρόνο, αλλά πάντως μέχρι την 27-11-2015, και έθεσαν τουλάχιστον τότε σε λειτουργία δεκαεννέα (19) ηλεκτρονικούς υπολογιστές, ο καθένας από τους οποίους αποτελείτο από οθόνη, κεντρική μονάδα, πληκτρολόγιο, και ποντίκι, οι οποίοι δεν ήταν συνδεδεμένοι με το διαδίκτυο (Internet), αλλά ελέγχονταν από μία κεντρική μονάδα (server), στην οποία υπήρχε εγκατεστημένο ειδικό λογισμικό πρόγραμμα, και στους οποίους κατά την ώρα γενομένου ελέγχου βρίσκονταν δεκαεννέα (19) παίκτες - θαμώνες του καταστήματος, οι οποίοι μετείχαν σε παίγνια και στην οθόνη καθενός από τους υπολογιστές εμφανίζονταν φρουτάκια - ζωάκια σε σχηματισμούς τρίλιζας και μονάδες πονταρίσματος, χωρίς τόσο το προαναφερόμενο κατάστημα όσο και οι υπολογιστές που λειτουργούσαν ως παιγνιομηχανήματα, αλλά και τα ίδια τα παίγνια να έχουν λάβει την κατάλληλη πιστοποίηση από την Επιτροπή Εποπτείας και Ελέγχου Παιγνίων και να φέρουν την ειδική σήμανση που προβλέπεται από το Ν. 4002/2011".
Με αυτά που δέχθηκε το Δικαστήριο της ουσίας, κατά το συνδυασμό των αλληλοσυμπληρούμενων και αποτελούντων ενιαίο σύνολο σκεπτικού και διατακτικού, διέλαβε στην προσβαλλόμενη απόφασή του την απαιτούμενη από τις ανωτέρω διατάξεις του Συντάγματος και του ΚΠοινΔ ειδική και εμπεριστατωμένη αιτιολογία, αφού εκθέτει σ' αυτήν, με σαφήνεια, πληρότητα, χωρίς αντιφάσεις ή λογικά κενά και κατά τρόπο επιτρέποντα τον αναιρετικό έλεγχο, τα αποδειχθέντα από την ακροαματική διαδικασία πραγματικά περιστατικά, τα οποία συγκροτούν, κατά τα ειδικότερα αναφερόμενα στη μείζονα σκέψη, την αντικειμενική και υποκειμενική υπόσταση της αξιόποινης πράξεως, για την οποία καταδικάσθηκε ο αναιρεσείων - κατηγορούμενος, τις αποδείξεις, από τις οποίες συνήγαγε τα περιστατικά αυτά και τους νομικούς συλλογισμούς, με βάση τους οποίους έκανε την υπαγωγή τους στις ουσιαστικές ποινικές διατάξεις των άρθρων 25 περ. α', υποπερίπτωση γγ' και 52 παρ.4 Ν. 4002/2011, τις οποίες ορθά ερμήνευσε και εφάρμοσε, χωρίς να τις παραβιάσει ευθέως ή εκ πλαγίου, δηλαδή με ελλιπείς, ασαφείς ή αντιφατικές αιτιολογίες, οπότε δεν στέρησε την απόφαση από νόμιμη βάση. Ειδικότερα, αναφέρονται όλα τα αναγκαία, κατά νόμο, στοιχεία που απαρτίζουν τη νομοτυπική υπόσταση του ανωτέρω αδικήματος, δηλαδή προσδιορίζονται, τόσο ο τόπος, ο χρόνος, ο τρόπος και οι λοιπές περιστάσεις τελέσεως της συγκεκριμένης αξιόποινης πράξεως. Συγκεκριμένα, διαλαμβάνεται η εγκατάσταση και λειτουργία στο ως άνω κατάστημα, δέκα εννέα(19) ηλεκτρονικών υπολογιστών, οι οποίοι ελέγχονταν από μια κεντρική μονάδα στην οποία υπήρχε εγκατεστημένο ειδικό λογισμικό πρόγραμμα, τεχνικού ψυχαγωγικού παιγνίου, χωρίς την κατάλληλη πιστοποίηση είτε του παιγνίου, είτε του παιγνιομηχανήματος, είτε του καταστήματος από την αρμόδια αρχή και δη από την Επιτροπή Εποπτείας και Ελέγχου παιγνίων. Ακόμη, αφού δέχεται η προσβαλλόμενη απόφαση ότι ο ίδιος ο αναιρεσείων είχε την ιδιότητα του προσωρινά υπεύθυνου του ανωτέρω καταστήματος υγειονομικού ενδιαφέροντος και με την ιδιότητα αυτή βρισκόταν στο εν λόγω κατάστημα κατά τον αναφερόμενο στο διατακτικό χρόνο οπότε και εγένετο ο έλεγχος από τα αρμόδια αστυνομικά όργανα, όπου διαπιστώθηκαν τα ανωτέρω, ήτοι η εγκατάσταση και λειτουργία των προαναφερθέντων ηλεκτρονικών παιγνιομηχανημάτων, ήταν αυτός δε που με την ως άνω ιδιότητά του έθεσε σε λειτουργία τα παιγνιομηχανήματα αυτά, αιτιολογείται πλήρως η γνώση αυτού για τον χαρακτήρα των ως άνω παιγνίων και η θέλησή του να τα προσφέρει προς άμεση χρήση στους παίκτες-πελάτες, παρότι δεν υπήρχε η σχετική γι'αυτά πιστοποίηση. Περαιτέρω, από το σύνολο των παραδοχών του σκεπτικού της προσβαλλόμενης απόφασης, όπως αυτό συμπληρώνεται από το διατακτικό, προκύπτει, ότι το Δικαστήριο, αξιολογώντας και συνεκτιμώντας ανέλεγκτα το σύνολο του αποδεικτικού υλικού, κατέληξε στην κρίση περί της ενοχής του με την προεκτεθείσα ειδική και εμπεριστατωμένη αιτιολογία, η οποία δεν περιέχει αντιστροφή του βάρους απόδειξης για την αθωότητα του αναιρεσείοντος - κατηγορουμένου ώστε να παραβιάζεται το τεκμήριο της αθωότητας αυτού. Άλλωστε, σαφώς προκύπτει από το αιτιολογικό της άνω απόφασης, ότι ο αναιρεσείων καταδικάστηκε, διότι αποδείχθηκε η ενοχή του και όχι, διότι αυτός δεν κατόρθωσε να αποδείξει την αθωότητά του, ενώ από τις παραδοχές της απόφασης ουδόλως προκύπτει, ότι παρέμεινε στο Δικαστήριο οποιαδήποτε αμφιβολία ως προς την ενοχή του αναιρεσείοντος, που θα έπρεπε να ερμηνευθεί υπέρ αυτού, κατ` εφαρμογή της αρχής "in dubio pro reo". Επομένως ο μοναδικός λόγος της κρινομένης αιτήσεως με τον οποίο πλήττεται η προσβαλλομένη απόφαση για πλημμέλειες από το άρθρο 510 παρ.1 στοιχ. Α', Δ' και Ε'του Κ.Π.Δ., ήτοι έλλειψη ειδικής και εμπεριστατωμένης αιτιολογίας ως προς την ενοχή του αναιρεσείοντος, απόλυτη ακυρότητα της διαδικασίας λόγω παραβίασης του τεκμηρίου αθωότητας και εσφαλμένη ερμηνεία και εφαρμογή των ουσιαστικών διατάξεων, είναι αβάσιμος. Τέλος, από το συνδυασμό των διατάξεων των άρθρων 178, 183 και 139 του ΚΠΔ προκύπτει ότι η διενέργεια πραγματογνωμοσύνης απόκειται στη διακριτική εξουσία του δικαστηρίου της ουσίας, το οποίο όμως, όταν απορρίπτει σχετικό αίτημα του κατηγορουμένου, οφείλει να αιτιολογήσει ειδικώς την απόφασή του, διαφορετικά, όταν δηλαδή απέρριψε το εν λόγω αίτημα χωρίς την απαιτούμενη ειδική αιτιολογία, ιδρύεται ο λόγος αναιρέσεως από το άρθρο 510 παρ.1 στοιχ. Δ' του ΚΠΔ. Στη προκειμένη περίπτωση, όπως προκύπτει από τα πρακτικά δημόσιας συνεδρίασης του Τριμελούς Εφετείου Πλημμελημάτων Θεσσαλονίκης, που εξέδωσε την προσβαλλόμενη απόφαση, ο συνήγορος του αναιρεσείοντος, υπέβαλε κατά τρόπο σαφή και ορισμένο, αίτημα διενέργειας πραγματογνωμοσύνης, επί των κατασχεθέντων ηλεκτρονικών υπολογιστών προκειμένου να διαπιστωθεί η τυχόν ύπαρξη ειδικού λογισμικού προγράμματος σ'αυτούς. Το Δικαστήριο απέρριψε το αίτημα αυτό, με την παρακάτω αιτιολογία, την οποία διέλαβε στο σκεπτικό του: ".... πρέπει να απορριφθεί το υποβληθέν διά του συνηγόρου τους αίτημα περί διεξαγωγής πραγματογνωμοσύνης, επί των κατασχεθέντων ηλεκτρονικών υπολογιστών, καθόσον από το χρόνο τέλεσης της πράξης μέχρι τώρα παρήλθε μεγάλο χρονικό διάστημα, οπότε είναι αβέβαιη η κατάσταση αυτών, τα δε λοιπά αποδεικτικά μέσα κρίνονται ικανά για τη μόρφωση δικανικής πεποιθήσεως....". Η αιτιολογία αυτή είναι επαρκής, αφού το Εφετείο, όπως προκύπτει από το σκεπτικό της προσβαλλόμενης απόφασης του, σχημάτισε πλήρη δικανική πεποίθηση για την ενοχή του κατηγορουμένου, ως προς την αποδιδόμενη σ` αυτόν αξιόποινη πράξη, από τα υπόλοιπα στοιχεία, τα οποία έλαβε υπόψη του και συνεκτίμησε και δεν έκρινε αναγκαία τη διενέργεια της πραγματογνωμοσύνης δεδομένης και της χρονικής απόστασης από την τέλεση του αδικήματος, η οποία καθιστά αβέβαιη την κατάσταση των μηχανημάτων. Επομένως, η περιλαμβανόμενη στον ίδιο παραπάνω λόγο ειδικότερη αιτίαση, για πλημμέλεια της προσβαλλομένης απόφασης, από το άρθρο 510 παρ.1 Δ` ΚΠΔ, ήτοι για έλλειψη ειδικής και εμπεριστατωμένης αιτιολογίας, ως προς την απόρριψη του αιτήματος για διενέργεια πραγματογνωμοσύνης, είναι αβάσιμη.
Μετά από αυτά και αφού δεν υπάρχει άλλος αναιρετικός λόγος προς έρευνα, πρέπει η κρινομένη αίτηση αναίρεσης του Ε. Κ., να απορριφθεί και να καταδικαστεί ο αναιρεσείων στα δικαστικά έξοδα της ποινικής διαδικασίας (άρθ.578 του Κ.Ποιν.Δ.), κατά τα ειδικότερα στο διατακτικό οριζόμενα.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Απορρίπτει την από 29-3-2022 αίτηση του Δ. Τ. του Φ., κατοίκου ... για αναίρεση της υπ'αριθ. 1585/2021 απόφασης του Τριμελούς Εφετείου Πλημμελημάτων Θεσσαλονίκης.
Επιβάλλει στον ως άνω αναιρεσείοντα τα έξοδα της ποινικής διαδικασίας, τα οποία ανέρχονται σε διακόσια πενήντα (250) ευρώ.
Απορρίπτει την από 29-3-2022 αίτηση του Ε. Κ. του Α., κατοίκου ... για αναίρεση της υπ'αριθ. 1585/2021 απόφασης του Τριμελούς Εφετείου Πλημμελημάτων Θεσσαλονίκης.
Επιβάλλει στον ως άνω αναιρεσείοντα τα έξοδα της ποινικής διαδικασίας, τα οποία ανέρχονται σε διακόσια πενήντα (250) ευρώ.
Κρίθηκε και αποφασίσθηκε στην Αθήνα στις 9 Δεκεμβρίου 2022.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 29 Δεκεμβρίου 2022.
Η ΑΝΤΙΠΡΟΕΔΡΟΣ Ο ΓΡΑΜΜΑΤΕΑΣ

Ποινική Υπόθεση Αρείου Πάγου  Αρ. 1183/2021, 7/12/2021

Αριθμός 1183/2021
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
ΣΤ' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Γρηγόριο Κουτσοκώστα, Αντιπρόεδρο του Αρείου Πάγου, Ελένη Φραγκάκη, Πηνελόπη Παρτσαλίδου-Κομνηνού, Ελένη Κατσούλη και Ελένη Μπερτσιά-Εισηγήτρια, Αρεοπαγίτες.
Συνήλθε σε δημόσια συνεδρίαση στο Κατάστημά του στις 2 Νοεμβρίου 2021, με την παρουσία του Αντεισαγγελέα του Αρείου Πάγου Ιωάννη Αγγελή (κωλυομένου του Εισαγγελέως) και του Γραμματέως Χαράλαμπου Αθανασίου, για να δικάσει την αίτηση του αναιρεσείοντος - κατηγορουμένου Π. Κ. του Γ., κατοίκου ..., που δεν παρέστη στο ακροατήριο, για αναίρεση της υπ' αριθμ 242/2020 αποφάσεως του Πενταμελούς Εφετείου Θεσσαλονίκης.
Με υποστηρίζουσα την κατηγορία την "Τράπεζα Πειραιώς", νομίμως εκπροσωπούμενη, η οποία εκπροσωπήθηκε από τον πληρεξούσιο δικηγόρο της Εμμανουήλ Φωτάκη.
Το Πενταμελές Εφετείο Θεσσαλονίκης, με την ως άνω απόφασή του διέταξε όσα λεπτομερώς αναφέρονται σ' αυτή, και ο αναιρεσείων-κατηγορούμενος, ζητάει την αναίρεση της αποφάσεως αυτής για τους λόγους που αναφέρονται στην από 14-9-2020 και με αριθμό 40/2020 αίτησή του, που καταχωρίστηκε στο οικείο πινάκιο με αριθμό 1038/2020.
Α φ ο ύ ά κ ο υ σ ε Τον Αντεισαγγελέα του Αρείου Πάγου που πρότεινε να απορριφθεί ως ανυποστήρικτη η προκείμενη αίτηση.
ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ
Κατά τη διάταξη του άρθρου 512 παρ. 1 εδ. γ' του ΚΠοινΔ, ο εισαγγελέας του Αρείου Πάγου κλητεύει τον αναιρεσείοντα και τους υπόλοιπους διαδίκους, με κλήση που επιδίδεται σύμφωνα με τα άρθρα 155-162 και μέσα στην προθεσμία του άρθρου 166, στο ακροατήριο του δικαστηρίου του Αρείου Πάγου, ενώ, κατά τη διάταξη της παρ. 3 εδ. α' του ίδιου άρθρου, οι διάδικοι παρίστανται στη συζήτηση με συνήγορο. Περαιτέρω, κατά τη διάταξη του άρθρου 514 εδ. α' του ΚΠοινΔ, αν δεν εμφανισθεί ο αναιρεσείων, η αίτησή του απορρίπτεται ως ανυποστήρικτη. Από τις διατάξεις αυτές, προκύπτει ότι, αν κατά τη συζήτηση της αίτησης αναίρεσης δεν εμφανιστεί στο ακροατήριο του Αρείου Πάγου ο αιτών την αναίρεση, ήτοι δεν εμφανιστεί προσηκόντως με συνήγορο ή δεν εκπροσωπηθεί από συνήγορο, αν και κλητεύθηκε νόμιμα και εμπρόθεσμα, σύμφωνα με τα άρθρα 155 - 162 του ΚΠοινΔ και μέσα στην προθεσμία που ορίζει το άρθρο 166 του ίδιου Κώδικα, για να παραστεί, η αίτηση αναίρεσης απορρίπτεται και καταδικάζεται ο αναιρεσείων, κατά το άρθρο 578 παρ. 1 του ΚΠοινΔ, στα δικαστικά έξοδα.
Στην προκείμενη περίπτωση, ο αναιρεσείων δεν εμφανίστηκε στο ακροατήριο του Δικαστηρίου τούτου με συνήγορο ούτε εκπροσωπήθηκε από πληρεξούσιο δικηγόρο, όταν η υπόθεση εκφωνήθηκε στη σειρά της κατά την αναφερόμενη στην αρχή της απόφασης αυτής δικάσιμο (2-11-2021). Από το αποδεικτικό επίδοσης με ημεροχρονολογία 5 Αυγούστου 2021, το οποίο συντάχθηκε αρμοδίως από τον Π. Μ. αρχιφύλακα του AT Θερμαϊκού, προκύπτει ότι επιδόθηκε στα χέρια του ίδιου του αναιρεσείοντος, νόμιμα και εμπρόθεσμα, σύμφωνα με τις διατάξεις των άρθρων 155 παρ. 1 εδ. α' και 166 παρ. 1 του ΚΠοινΔ, η υπ' αριθμ.. από ..-7-2021 κλήση του Εισαγγελέα του Αρείου Πάγου, για να παραστεί (ο αναιρεσείων) δια συνηγόρου στο ακροατήριο του Δικαστηρίου τούτου κατά την αναφερόμενη στην αρχή της απόφασης αυτής δικάσιμο (2-11-2021), προκειμένου να υποστηρίξει την υπό κρίση από 14-9-2020 αίτησή του για αναίρεση της απόφασης 242/25-6-2020 του Πενταμελούς Εφετείου Θεσσαλονίκης, με την οποία καταδικάστηκε σε δεύτερο βαθμό για την πράξη της υπεξαίρεσης σε βαθμό κακουργήματος κατ' αρθ. 375 παρ. 2 ΠΚ και του επιβλήθηκε μετά την αναγνώριση των ελαφρυντικών περιστάσεων του άρθρου 84 ΠΚ ποινή φυλάκισης τεσσάρων (4) ετών μετατραπείσα προς 5 ευρώ ημερησίως. Με τα δεδομένα αυτά και, εφόσον: α) ο αναιρεσείων κλητεύθηκε νόμιμα και εμπρόθεσμα, όπως προαναφέρθηκε, για να παρασταθεί με συνήγορο στο ακροατήριο του Δικαστηρίου τούτου κατά την αναφερόμενη στην αρχή της απόφασης αυτής δικάσιμο (2-11-2021), β) δεν συντρέχει περίπτωση αυτεπάγγελτης εφαρμογής, κατά το άρθρο 511 εδ. δ' του νέου ΚΠοινΔ, επιεικέστερου νόμου, αφορώντος στην αξιόποινη πράξη της υπεξαίρεσης αντικειμένου αξίας υπερβαίνουσας το ποσό των 120.000 ευρώ κατ' εξακολούθηση για την οποία κηρύχθηκε ένοχος ο αναιρεσείων, κατ' επιτρεπτή μεταβολή της κατηγορίας ενόψει του ότι ενώ ο κατ/νος είχε καταδικαστεί πρωτοδίκως για την πράξη της υπεξαίρεσης στην υπηρεσία με ιδιαίτερα τεχνάσματα κατ' εξακολούθηση με συνολικό αντικείμενο άνω των 150.000 ευρώ σε βάρος νομικού προσώπου από τα αναφερόμενα στο άρθρο 263 ΠΚ με την επιβαρυντική περίσταση του νόμου 1608/1950 (άρθ. 258 στοιχ. γ' περ. αα' και ββ' του προϊσχύοντος ΠΚ, ως ίσχυε μετά την τροπ. με την παρ. 1 του άρθρου 25 του ν.44055/2012, σε συνδ με τα άρθρα 263α περ. β' ΠΚ και 1 του ν. 1608/1950), που σύμφωνα με το νέο ποινικό κώδικα (ν. 4619/2019), που ισχύει από 1-7-2019, το συγκεκριμένο αδίκημα (άρθρο 258γ ΠΚ) και ο νόμος 1608/1950 έχουν καταργηθεί και ο υπάλληλος της Τράπεζας δεν υπάγεται στις διατάξεις του άρθρου 13 ΠΚ, η δε υπεξαίρεση στην υπηρεσία τιμωρείται πλέον ως υπεξαίρεση κατά τις κοινές διατάξεις του Ποινικού Κώδικα (άρθρο 375) άλλωστε και υπό την ισχύ του προϊσχύσαντος ΠΚ ήταν επιτρεπτή η μεταβολή της κατηγορίας από υπεξαίρεση στην υπηρεσία σε κοινή υπεξαίρεση (ΑΠ 577/2020, ΑΠ 673/2004), η οποία είναι ευμενέστερη ως προς την ποινική μεταχείριση (προβλέπει χαμηλότερο ανώτατο όριο ποινής) καθόσον η προβλεπόμενη ποινή κάθειρξης για την παράβαση του άρθρου 375 παρ. 2 του ΠΚ κυμαίνεται από 5 έως 10 έτη, ενώ η διάταξη του προισχύσαντος άρθρου 258 στοιχ. γ' περ. αα' και ββ' σε συνδ. με άρθ. 1 του ν. 1608/1950 προέβλεπε ποινή κάθειρξης από 5-20 έτη (ΑΠ 577/2020) επιπροσθέτως, όπως προκύπτει από την από 27-9-2011 έγκληση της ανώνυμης εταιρείας με την επωνυμία "ΤΡΑΠΕΖΑ MILLENIUM BANK ΑΕ", υφίσταται η απαιτούμενη πλέον έγκληση για την άσκηση της ποινικής δίωξης για την πράξη της υπεξαίρεσης, η οποία διωκόταν αυτεπαγγέλτως υπό το προϊσχύσαν δίκαιο και δεν είναι αναγκαίο για τη συνέχισή της η δήλωση της συνέχισης της ποινικής διαδικασίας κατά το άρθρο 464 του ισχύοντος ΠΚ και γ) δεν συντρέχει περίπτωση αυτεπάγγελτης λήψης υπόψη των προβλεπόμενων από το άρθρο 510 παρ. 1 στοιχ. Α' και Ε' του ΚΠοινΔ λόγων αναίρεσης, ήτοι της απόλυτης ακυρότητας που συνέβη κατά τη διαδικασία στο ακροατήριο (άρθρο 171) και της εσφαλμένης ερμηνείας και εφαρμογής ουσιαστικής ποινικής διάταξης, αφού ο αναιρεσείων δεν έχει εμφανιστεί, πρέπει η υπό κρίση αίτηση αναίρεσης να απορριφθεί. Τέλος, πρέπει να επιβληθούν στον αναιρεσείοντα τα δικαστικά έξοδα της παρούσας δίκης (άρθρο 578 παρ. 1 του ΚΠοινΔ) και να καταδικαστεί ο αναιρεσείων στη δικαστική δαπάνη της νομίμως παρασταθείσας προς υποστήριξη της κατηγορίας ανώνυμης εταιρείας με την επωνυμία "ΤΡΑΠΕΖΑ ΠΕΙΡΑΙΩΣ ΑΕ" (άρθρα 176, 183 ΚΠολΔ), κατά τα οριζόμενα ειδικότερα στο διατακτικό.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Απορρίπτει την από 14-9-2020 αίτηση, με αριθμό 40/2020, του Προ Κ. του Γ. κατοίκου ..., οικισμός ... οδός ., για αναίρεση της απόφασης 242/25-6-2020 του Πενταμελούς Εφετείου Θεσσαλονίκης.
Επιβάλλει στον αναιρεσείοντα τα έξοδα της ποινικής διαδικασίας, που ανέρχονται στο ποσό των διακοσίων πενήντα (250) ευρώ.
Καταδικάζει τον αναιρεσείοντα στη δικαστική δαπάνη της παρασταθείσας προς υποστήριξη της κατηγορίας ανώνυμης εταιρείας με την επωνυμία "ΤΡΑΠΕΖΑ ΠΕΙΡΑΙΩΣ ΑΕ", την οποία (δαπάνη) ορίζει στο ποσό των πεντακοσίων (500) ευρώ.
Κρίθηκε και αποφασίσθηκε στην Αθήνα στις 7 Δεκεμβρίου 2021.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 31 Δεκεμβρίου 2021.
Ο ΑΝΤΙΠΡΟΕΔΡΟΣ       Ο ΓΡΑΜΜΑΤΕΑΣ

Ποινική Υπόθεση Αρείου Πάγου  Αρ. 893/2021, 27/9/2021

Αριθμός 893/2021
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ε' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Μαρία Γεωργίου, Μαρία Βασδέκη, Ελισάβετ Τσιρακίδου (σύμφωνα με την υπ' αρ. 52/2021 πράξη της Προέδρου του Αρείου Πάγου), Αναστασία Μουζάκη και Μαρία Λεπενιώτη-Εισηγήτρια, Αρεοπαγίτες.
Συνήλθε σε δημόσια συνεδρίαση στο Κατάστημά του στις 28 Μαΐου 2021, με την παρουσία του Αντεισαγγελέα του Αρείου Πάγου Ιωάννη Προβατάρη, (γιατί κωλύεται ο Εισαγγελέας) και του Γραμματέα Γεράσιμου Βάλσαμου, για να δικάσει την αίτηση των αναιρεσειόντων - κατηγορουμένων: 1. Ε. Κ. του Δ., κατοίκου ... και 2. Π. Θ. του Φ., κατοίκου ..., οι οποίοι παραστάθηκαν με την πληρεξουσία δικηγόρο τους Κωνσταντίνα Διακουμάκου, για αναίρεση της υπ'αριθ. 2760, 3151/2020 απόφασης του Τριμελούς Εφετείου Πλημμελημάτων Αθηνών. Με υποστηρίζουσα την κατηγορία την Μ. Α. του Θ., κάτοικο ..., η οποία παραστάθηκε αυτοπροσώπως με την ιδιότητα της δικηγόρου.
Το Τριμελές Εφετείο Πλημμελημάτων Αθηνών, με την ως άνω απόφασή του διέταξε όσα λεπτομερώς αναφέρονται σ' αυτή, και οι αναιρεσείοντες - κατηγορούμενοι ζητούν την αναίρεση αυτής, για τους λόγους που περιλαμβάνονται στις υπ'αριθ. ....2020 και ...12.2020 αίτησή του αναιρέσεως, η οποία καταχωρίστηκε στο οικείο πινάκιο με τον αριθμό 1249/2020.
Αφού άκουσε
Τον Αντεισαγγελέα, που πρότεινε: Να γίνουν δεκτές οι αιτήσεις αναίρεσης, να αναιρεθεί η προσβαλλόμενη απόφαση και α) να παύσει οριστικά η ποινική δίωξη κατά της Ε. Κ. για τις πράξεις ψευδούς καταμηνύσεως, ψευδορκίας μάρτυρα (ψευδούς καταθέσεως), που τελέστηκαν στην Αθήνα στις 9.11.2012 και β) να παραπεμφθεί η υπόθεση ως προς τον Π. Θ., ενώπιον του ιδίου Δικαστηρίου, προς νέα συζήτηση, του οποίου η σύνθεση είναι εφικτή εκ Δικαστών άλλων, πλην εκείνων που δίκασαν προηγουμένως, την πληρεξούσια δικηγόρο των αναιρεσειόντων και την υποστηρίζουσα την κατηγορία η οποία παραστάθηκε αυτοπροσώπως, που ζήτησαν όσα αναφέρονται στα σχετικά πρακτικά.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Οι κρινόμενες υπ'αριθμ. ....2020 και ...12.2020 αιτήσεις των α) Ε. Κ. και β) Π. Θ. αντίστοιχα, οι οποίες ασκήθηκαν ενώπιον του Γραμματέα του Εφετείου Αθηνών, για αναίρεση της υπ'αριθμ. 2760, 3151/2020 απόφασης του Τριμελούς Εφετείου Πλημμελημάτων Αθηνών, η οποία εκδόθηκε μετά από αναίρεση της υπ'αριθμ. 7250/2018 απόφασης του εν λόγω Δικαστηρίου με την υπ'αριθμ. 849/2020 απόφαση του Δικαστηρίου τούτου, καταχωρήθηκε καθαρογραμμένη στο κατ' άρθρο 473 παρ.2 και 3 εδαφ. α του ΚΠοινΔ ειδικό βιβλίο στις 18/11/2020 και με την οποία η μεν πρώτη κηρύχθηκε ένοχη για ψευδή καταμήνυση και ψευδορκία μάρτυρα και καταδικάστηκε σε συνολική ποινή φυλάκισης ενός (1) έτους και τριών(3) μηνών, ο δε δεύτερος κηρύχθηκε ένοχος για ψευδορκία μάρτυρα και καταδικάστηκε σε ποινή φυλάκισης έξι (6) μηνών, έχουν ασκηθεί νομότυπα και εμπρόθεσμα ( άρθρ.473 παρ.1,2,3, 474 παρ. 1,2 ΚΠοινΔ). Πρέπει επομένως να ερευνηθούν περαιτέρω κατ'ουσία συνεκδικαζόμενες λόγω της μεταξύ τους πρόδηλης συνάφειας, με την παρουσία και της υποστηρίζουσας την κατηγορία δικηγόρου Μ. Α.
Κατά τη διάταξη του άρθρου 229 παρ. 1 του προισχύσαντος ΠΚ με φυλάκιση τουλάχιστον ενός έτους τιμωρείται όποιος εν γνώσει καταμηνύει άλλον ψευδώς ή αναφέρει γι` αυτόν ενώπιον της αρχής ότι τέλεσε αξιόποινη πράξη ή πειθαρχική παράβαση με σκοπό να προκαλέσει την καταδίωξή του γι` αυτήν. Από την διάταξη αυτή, η οποία εφαρμόστηκε εν προκειμένω με την προσβαλλόμενη απόφαση κατ'άρθρ. 2 ΠΚ, ως ευμενέστερη έναντι της αντίστοιχης διάταξης του άρθρου 229 του ισχύοντος από 1/7/2019 νέου ΠΚ , τόσο ως προς την υποκειμενική θεμελίωση του αδικήματος όσο και ως προς το ελάχιστο όριο της απειλούμενης ποινής φυλάκισης, προκύπτει ότι για τη θεμελίωση του προβλεπόμενου από αυτήν εγκλήματος της ψευδούς καταμήνυσης απαιτείται, αντικειμενικώς μεν, να έγινε μήνυση ή ανακοίνωση, με οποιονδήποτε τρόπο, σε αρχή ότι τελέστηκε από άλλον αξιόποινη πράξη ή πειθαρχική παράβαση το δε περιεχόμενο της μήνυσης ή ανακοίνωσης να είναι αντικειμενικώς ψευδές, υποκειμενικώς δε άμεσος δόλος, ήτοι ο μηνύσας ή ανακοινώσας να είχε γνώση ότι το περιεχόμενο της μήνυσης ή ανακοίνωσης είναι ψευδές και να έκανε τη μήνυση ή ανακοίνωση με σκοπό να προκληθεί ποινική ή πειθαρχική δίωξη σε βάρος εκείνου που καταμηνύεται, χωρίς να απαιτείται και πραγμάτωση του σκοπού αυτού (ΑΠ 1222/2016). Επίσης, κατά το άρθρο 224 παρ. 1 του νέου ΠΚ περί ψευδούς κατάθεσης, στο οποίο έχουν ενωθεί οι διατάξεις των άρθρων 224(ψευδορκία) και 225(ψευδής ανώμοτη κατάθεση) του προισχύσαντος ΠΚ όποιος, ενώ εξετάζεται ως διάδικος ή μάρτυρας σε δικαστήριο ή ενώπιον αρχής αρμόδιας να ενεργεί εξέταση για την κρινόμενη υπόθεση, εν γνώσει του καταθέτει ψευδή στοιχεία σχετικά με την υπόθεση αυτή ή αρνείται ή αποκρύπτει την αλήθεια, τιμωρείται με φυλάκιση τουλάχιστον τριών μηνών έως τρία έτη και χρηματική ποινή.
Από τη διάταξη αυτή που εφαρμόστηκε εν προκειμένω με την προσβαλλόμενη απόφαση, κατ'άρθρ. 2 ΠΚ ως ευμενέστερη έναντι της διάταξης του άρθρου 224 παρ.2-1 του προισχύσαντος ΠΚ ως προς το ελάχιστο αλλά και ως προς το ανώτατο όριο της απειλούμενης ποινής, προκύπτει ότι για τη στοιχειοθέτηση του εν λόγω εγκλήματος απαιτείται: α) κατάθεση του μάρτυρα ενώπιον αρμόδιας για την εξέτασή του αρχής, β) τα πραγματικά περιστατικά που αυτός κατέθεσε να είναι ψευδή και γ) να υπάρχει άμεσος δόλος, ο οποίος συνίσταται στη γνώση του μάρτυρα, ότι αυτά που κατέθεσε είναι ψευδή ή στο ότι έχει γνώση των αληθινών αλλά σκοπίμως τα αποκρύπτει ή αρνείται να τα καταθέσει. Η ύπαρξη τέτοιου δόλου πρέπει να αιτιολογείται ειδικώς στην καταδικαστική απόφαση, με παράθεση των περιστατικών που δικαιολογούν τη γνώση αυτή, διαφορετικά η απόφαση στερείται της ειδικής και εμπεριστατωμένης, κατά την παρακάτω έννοια, αιτιολογίας. Υπάρχει, όμως, και στις περιπτώσεις αυτές η εν λόγω αιτιολογία, όταν, σύμφωνα με τις παραδοχές της απόφασης, ο σχετικός με το ψευδές γεγονός ισχυρισμός του δράστη θεμελιώνεται σε προσωπική πεποίθηση ή αντίληψη του ίδιου ή σε δική του πράξη ή παράλειψη, οπότε είναι αυτονόητη η σχετική γνώση αυτού, χωρίς να απαιτείται παράθεση άλλων, σχετικών με τη γνώση, περιστατικών (ΑΠ 126/2020). Η κατάθεση του δράστη του εγκλήματος αυτού πρέπει να αναφέρεται σε γεγονότα αντικειμενικώς ανακριβή (και όχι σε κρίσεις, γνώμες ή πεποιθήσεις), θεωρείται δε αντικειμενικώς ψευδές το περιστατικό όχι μόνον, όταν αυτό είναι αντίθετο προς την αντικειμενική πραγματικότητα αλλά και ως προς εκείνα, που ο μάρτυρας αντιλήφθηκε ή πληροφορήθηκε από διηγήσεις τρίτων και, ως εκ τούτου, γνώριζε. Προϋπόθεση για την τέλεση του εν λόγω εγκλήματος αποτελεί και το ότι τα κατατεθέντα περιστατικά θα πρέπει να αναφέρονται σε γεγονότα, ήτοι συμβάντα ή καταστάσεις, συγκεκριμένα και ειδικώς προσδιορισμένα κατά χρόνο και τόπο, αναγόμενα στο παρελθόν ή το παρόν, τα οποία έχουν σχέση με την υπόθεση και αναφέρονται, προκειμένου μεν για αστική διαφορά στα αποδεικτέα θέματα, προκειμένου δε για ποινική δίκη στα στοιχεία του εγκλήματος, που αποτελεί το αντικείμενο αυτής, ή σε άλλα περιστατικά συνδεόμενα αναποσπάστως με τα γεγονότα αυτά, στερείται σημασίας, όμως, το αν είναι ουσιώδη ή επουσιώδη για την έκβαση της δίκης και ανεξάρτητα αν επηρέασαν το αποτέλεσμα στην συγκεκριμένη υπόθεση. Εξάλλου, η καταδικαστική απόφαση έχει την απαιτούμενη, από τα άρθρα 93 παρ.3 του Συντάγματος και 139 του Κ.Ποιν.Δ., ειδική και εμπεριστατωμένη αιτιολογία, η έλλειψη της οποίας ιδρύει λόγο αναιρέσεως από το άρθρο 510 παρ.1 στοιχ. Δ` του Κ.Ποιν.Δ., όταν αναφέρονται σ' αυτή, με σαφήνεια, πληρότητα και χωρίς αντιφάσεις ή λογικά κενά, τα πραγματικά περιστατικά που προέκυψαν από την αποδεικτική διαδικασία, στα οποία στηρίχθηκε η κρίση του Δικαστηρίου για τη συνδρομή των αντικειμενικών και υποκειμενικών στοιχείων του εγκλήματος, οι αποδείξεις που τα θεμελιώνουν και οι νομικές σκέψεις, με βάση τις οποίες έγινε η υπαγωγή των περιστατικών αυτών στην ουσιαστική ποινική διάταξη που εφαρμόστηκε. Για την ύπαρξη τέτοιας αιτιολογίας είναι παραδεκτή η αλληλοσυμπλήρωση του αιτιολογικού (σκεπτικού) με το διατακτικό της αποφάσεως, που αποτελούν ενιαίο σύνολο. Δεν υπάρχει δε έλλειψη αιτιολογίας και στην περίπτωση που αυτή εξαντλείται σε επανάληψη του διατακτικού της αποφάσεως, το οποίο, όμως, εκτός από τα τυπικά στοιχεία του κατηγορητηρίου, περιέχει και πραγματικά περιστατικά, τόσο αναλυτικά και με τόση πληρότητα, ώστε να καθίσταται περιττή η διαφοροποίηση της διατυπώσεως του σκεπτικού της. Σε σχέση με τα αποδεικτικά μέσα, που λήφθηκαν υπόψη από το δικαστήριο προκειμένου να μορφώσει την καταδικαστική του κρίση, όπως επιβάλλουν οι διατάξεις των άρθρων 177 παρ. 1 και 178 του Κ.Ποιν.Δ., για την πληρότητα της αιτιολογίας αρκεί ο κατ' είδος προσδιορισμός τους (μάρτυρες, έγγραφα κ.λπ.) χωρίς να απαιτείται ειδικότερη αναφορά ή αναλυτική παράθεσή τους και μνεία του τί προέκυψε από το καθένα χωριστά, πρέπει όμως να προκύπτει με βεβαιότητα, ότι το Δικαστήριο τα έλαβε υπόψη και τα συνεκτίμησε όλα και όχι μόνο ορισμένα από αυτά κατ' επιλογή, ενώ δεν είναι απαραίτητη η αξιολογική συσχέτιση και σύγκριση των διαφόρων αποδεικτικών μέσων και των μαρτυρικών καταθέσεων μεταξύ τους και δεν απαιτείται να προσδιορίζεται ποιο βάρυνε περισσότερο για το σχηματισμό της δικανικής κρίσεως, ούτε χρειάζεται να διευκρινίζεται από ποιο ή ποια αποδεικτικά μέσα αποδείχθηκε η κάθε παραδοχή. Όταν δε εξαίρονται ορισμένα από τα αποδεικτικά μέσα, δεν σημαίνει ότι δεν λήφθηκαν υπόψη τα άλλα, εφόσον δεν εξαιρέθηκαν ρητά, ούτε ανακύπτει ανάγκη αιτιολογήσεως, γιατί δεν εξαίρονται τα άλλα. Έτσι, δεν αποτελούν λόγους αναίρεσης η εσφαλμένη εκτίμηση των αποδείξεων και, ειδικότερα, η εσφαλμένη εκτίμηση και αξιολόγηση των μαρτυρικών καταθέσεων και των εγγράφων, η παράλειψη αναφοράς και αξιολόγησης κάθε αποδεικτικού στοιχείου χωριστά και η παράλειψη συσχετίσεως των αποδεικτικών μέσων μεταξύ τους, καθόσον, στις περιπτώσεις αυτές, με την επίφαση της ελλείψεως αιτιολογίας, πλήττεται η αναιρετικώς ανέλεγκτη κρίση του Δικαστηρίου της ουσίας. Η ύπαρξη του δόλου, που απαιτείται κατ' άρθρ. 26 παρ. 1 του ΠΚ για τη θεμελίωση της υποκειμενικής υποστάσεως του εγκλήματος και συνίσταται, σύμφωνα με το άρθρ. 27 παρ. 1 του ίδιου Κώδικα, στη θέληση παραγωγής των περιστατικών που κατά το νόμο απαρτίζουν την έννοια της αξιόποινης πράξης, δεν είναι, κατ' αρχήν, αναγκαίο να αιτιολογείται ιδιαιτέρως, αφού αυτός ενυπάρχει στη θέληση παραγωγής των πραγματικών περιστατικών, που συγκροτούν την αντικειμενική υπόσταση του εγκλήματος και εξυπακούεται ότι υπάρχει σε κάθε συγκεκριμένη περίπτωση από την πραγμάτωση των περιστατικών αυτών, προκύπτει δε από τις ειδικότερες συνθήκες τελέσεώς του, οπότε διαλαμβάνεται περί αυτού (δόλου) αιτιολογία στην κύρια αιτιολογία για την ενοχή, ενώ, όταν αξιώνονται από το νόμο πρόσθετα στοιχεία για την υποκειμενική υπόσταση του εγκλήματος, όπως η εν γνώσει ορισμένου περιστατικού τέλεση της πράξης (άμεσος δόλος) ή η επιδίωξη ορισμένου περαιτέρω "σκοπού" (εγκλήματα με υπερχειλή υποκειμενική υπόσταση), τότε η αιτιολογία πρέπει να εκτείνεται και στα στοιχεία αυτά. Ακόμη, κατά το άρθρο 510 παρ. 1 στοιχ. Ε` του Κ.Ποιν.Δ., λόγο αναίρεσης της απόφασης αποτελεί και η εσφαλμένη ερμηνεία ή εφαρμογή ουσιαστικής ποινικής διατάξεως. Εσφαλμένη ερμηνεία τέτοιας διατάξεως υπάρχει, όταν το Δικαστήριο αποδίδει σ' αυτήν διαφορετική έννοια από εκείνη που πραγματικά έχει, εσφαλμένη δε εφαρμογή συντρέχει, όταν το Δικαστήριο δεν υπήγαγε σωστά τα πραγματικά περιστατικά, που δέχθηκε ότι προέκυψαν από την αποδεικτική διαδικασία, στη διάταξη που εφάρμοσε. Περίπτωση εσφαλμένης εφαρμογής ουσιαστικής ποινικής διατάξεως υπάρχει και όταν η διάταξη αυτή παραβιάζεται εκ πλαγίου, πράγμα που συμβαίνει, όταν στο πόρισμα της απόφασης που περιλαμβάνεται στο συνδυασμό του διατακτικού με το σκεπτικό αυτής και ανάγεται στα στοιχεία και στην ταυτότητα του οικείου εγκλήματος, έχουν εμφιλοχωρήσει ασάφειες, αντιφάσεις ή λογικά κενά, με αποτέλεσμα να καθίσταται ανέφικτος ο έλεγχος της ορθής ή μη εφαρμογής του νόμου, οπότε η απόφαση δεν έχει νόμιμη βάση (Ολομ. Α.Π. 3/2008).
Στην προκειμένη περίπτωση όπως προκύπτει από την προσβαλλόμενη υπ'αριθμ. 2760, 3151/2020 απόφαση, το Τριμελές Εφετείο Πλημμελημάτων Αθηνών, που δίκασε σε δεύτερο βαθμό, μετά από εκτίμηση και αξιολόγηση όλων των μνημονευομένων, κατά το είδος τους, αποδεικτικών μέσων (ανωμοτί κατάθεση της υποστηρίζουσας την κατηγορία, ένορκες καταθέσεις μαρτύρων κατηγορίας, πρακτικά πρωτοβάθμιας δίκης, αναγνωσθέντα έγγραφα και απολογίες κατηγορουμένων) δέχθηκε στο σκεπτικό του, κατά την αναιρετικά ανέλεγκτη περί τα πράγματα κρίση του, ότι αποδείχθηκαν τα ακόλουθα, επί λέξει, πραγματικά περιστατικά: "Η εγκαλούσα και πολιτικώς ενάγουσα Μ. Α. του Θ. είναι δικηγόρος, εγγεγραμμένη στο Δικηγορικό Σύλλογο Αθηνών και ασχολείται κυρίως με υποθέσεις διοικητικού και εργατικού δικαίου. Προς την ανωτέρω απευθύνθηκε η πρώτη κατηγορουμένη, τον Ιούνιο του έτους 2012, συνοδευόμενη από το σύζυγο της δεύτερο κατηγορούμενο, αιτούμενη την παροχή νομικών υπηρεσιών και δη συμβουλών, δικαστικών και εξώδικων ενεργειών, που αφορούσαν επαγγελματικά της θέματα. Η πρώτη κατηγορουμένη ήταν καθηγήτρια φιλόλογος, η οποία διορίστηκε το έτος 1995 και από το έτος 2011 μετατέθηκε από την Δ' Αθήνας στην Α' Κεφαλληνίας και τοποθετήθηκε με οργανική θέση στο Εσπερινό Γυμνάσιο -..., όπου ασκούσε καθήκοντα Διευθυντή ο Ε. Δ.. .Η κατηγορουμένη κατά του τελευταίου κατέθεσε στις 21.2.2012 στον Διευθυντή της Δευτεροβάθμιας Εκπαίδευσης ... Δ. Μ. την από 21.2.2012 αναφορά της επικαλούμενη πειθαρχικά κολάσιμες ενέργειες του. Επίσης η κατηγορουμένη στις 29.2.2012 κατέθεσε, αίτηση στον Ε. Δ. για την χορήγηση σ' αυτήν αντιγράφων του βιβλίου διδακτέας ύλης των φιλολογικών μαθημάτων που αυτή είχε διδάξει, όπως και αντίγραφα των βαθμολογικών καταστάσεων που αυτή είχε καταθέσει και αντίγραφα των πρακτικών του σχολείου που είχε υπογράψει. Η κατηγορουμένη επικαλούμενη την άρνηση του ως άνω Διευθυντή στην ικανοποίηση του αιτήματος της, κατέθεσε στον Εισαγγελέα Πρωτοδικών Κεφαλληνίας την με αρ πρωτ. ....3.201 αίτηση, η οποία έγινε δεκτή και με την οποία ο ανωτέρω Διευθυντής υποχρεώθηκε να της χορηγήσει τα αιτούμενα προαναφερόμενα έγγραφα. Ακολούθως η κατηγορουμένη επικαλούμενη τη μη συμμόρφωση του Ε. Δ. στην ανωτέρω εισαγγελική παραγγελία, κατήγγειλε αυτήν στον Εισαγγελέα Πρωτοδικών Κεφαλληνίας, ο οποίος διέταξε τη διενέργεια προκαταρκτικής εξέτασης και προς τούτο κλήθηκε η καταγγέλλουσα και ήδη πρώτη κατηγορουμένη να καταθέσει στο Πταισματοδικείο Αθηνών στις 27.8.2012. Για την από 21.2.2012 αναφορά της κατηγορουμένης κατά του Ε. Δ. και για την καταγγελόμενη άρνηση του να χορηγήσει τα έγγραφα που η πρώτη κατηγορούμενη του είχε ζητήσει , παρά την ύπαρξη σχετικής περί τούτου Εισαγγελικής εντολής, διετάχθη από το Διευθυντή της Διεύθυνσης Δευτεροβάθμιας Εκπαίδευσης Ν. Κεφαλληνίας Δ. Μ. η διενέργεια προκαταρκτικής πειθαρχικής εξέτασης, η οποία ανατέθηκε στον Διευθυντή του 1ου Γενικού Επαγγελματικού Λυκείου ... Γ. Μ. και ολοκληρώθηκε στις 28.6.2012, και κατέληξε στο πόρισμα ότι δεν προκύπτουν στοιχεία που να τεκμηριώνουν πειθαρχικά κολάσιμες ενέργειες σε βάρος του Ε. Δ..
Όταν τον Ιούνιο του έτους 2012 η κατηγορουμένη πληροφορήθηκε από έγγραφο του Υπουργείου Παιδείας ότι η προκαταρκτική εξέταση θα γινόταν με ευθύνη του Δ. Μ. προϊσταμένου της ΔΔΕ Κεφαλληνίας είχε ετοιμάσει έγγραφο προς το Υπουργείο Παιδείας στο οποίο δήλωνε την άρνηση της να καταθέσει στην προκαταρκτική εξέταση που θα γινόταν στο .και στο οποίο υπενθύμιζε στο Υπουργείο ότι διαφαινόταν η συνενοχή του κ. Μ.. Η εγκαλούσα πράγματι απέτρεψε την πρώτη κατηγορούμενη να καταθέσει έγγραφο προς το Υπουργείο Παιδείας . Η εγκαλούσα καταθέτει στο παρόν Δικαστήριο: "Δεν την απέτρεψα να καταθέσει έγγραφα στο Υπουργείο Παιδείας. Το συγκεκριμένο έγγραφο την απέτρεψα να καταθέσει, γιατί μπορούσε να προκαλέσει μήνυση εναντίον της. Καλό θα ήταν να μην το καταθέσει, θα είχε πρόβλημα μήνυσης και γι' αυτό το Δικαστήριο λέει καλώς την απέτρεψα". Επομένως το περιλαμβανόμενο στη μήνυση γεγονός ήταν αληθές. Περαιτέρω αποδείχθηκε ότι τον Νοέμβριο του 2012 η πρώτη κατηγορουμένη ζήτησε από την εγκαλούσα να καταθέσει στην Αθήνα κατά των Ε. Δ., Δ. Μ. και Γ. Μ. μηνύσεις για παράβαση καθήκοντος. Η εγκαλούσα διαφώνησε με τη κατηγορουμένη ως προς το που έπρεπε να κατατεθούν οι μηνύσεις δηλ. το περιλαμβανόμενο στη μήνυση γεγονός ,με βάση την οποία ασκήθηκε η παρούσα ποινική δίωξη ήταν αληθές. Περαιτέρω αποδεικνύεται ότι α) η εγκαλούσα δεν είπε πότε στην πρώτη κατηγορουμένη ότι επικοινώνησε με τον ίδιο τον κ. Εισαγγελέα στη .. και ότι αυτός της είπε "Ξέρετε ο Ιούλιος είναι χαλαρός μήνας" β )Όταν τον Αύγουστο 2012 η πρώτη κατηγορουμένη κλήθηκε να καταθέσει στο Πταισματοδικείο Αθηνών στις 27-8-2012 είχε ζητήσει την παρουσία της εγκαλούσας και αυτή της συνέστησε να ζητήσει ολιγοήμερη αναβολή της εξέτασης της επειδή βρισκόταν σε διακοπές. Δεν είναι επομένως αλήθεια ότι η εγκαλούσα την της συνέστησε από μόνης της να ζητήσει αναβολή .Τούτο θα ήταν αδύνατο γιατί απλούστατα η εγκαλούσα δικηγόρος δεν γνώριζε νια την κλήση της πρώτης κατηγορουμένης να καταθέσει ως μάρτυρας στο Πταισματοδικείο Αθηνών, γ) το περιλαμβανόμενο στη μήνυση ότι η πρώτη κατηγορουμένη μπόρεσε να επικοινωνήσει με την εγκαλούσα δικηγόρο στις 27-8-2012, αφού τελείωσαν οι διακοπές της είναι ψευδές διότι καθόλο τον Αύγουστο η πρώτη κατηγορουμένη τηλεφωνούσε στην εγκαλούσα.
Επίσης το περιλαμβανόμενο στη μήνυση ότι η εγκαλούσα ζήτησε το πόρισμα της προκαταρκτικής πειθαρχικής εξέτασης στο Αργοστόλι, χωρίς εξουσιοδότησης της πρώτης κατηγορουμένης είναι ψευδές διότι η ίδια η κατηγορουμένη μέμφεται την εγκαλούσα ότι τα αντίγραφα της προκαταρκτικής, τα οποία η τελευταία έλαβε στο ΦΑΞ, δεν ήταν επικυρωμένα και ότι έλειπε από αυτά η δική της κατάθεση και η κατάθεση του Δ.. Εξ άλλου η εγκαλούσα είχε συντάξει υπομνήματα απευθυνόμενα στο συνήγορο του πολίτη ,στον επιθεωρητή δημόσιας διοίκησης και είχε παραστεί στο Υπουργείο Παιδείας με την κατηγορουμένη στο πλαίσιο της διοικητικής διαφοράς που είχε ανακύψει με τον Διευθυντή του Εσπερινού .... Τέλος απεδείχθη ότι η εγκαλούσα δεν είπε ποτέ στην πρώτη κατηγορουμένη ότι όταν στις 27-9-2012 διεκόπη η μισθοδοσία της, το ακατάληπτο ότι "Αν αντιδρούσαμε θα νομιμοποιούσαμε παράνομο έγγραφο". Απεδείχθη περαιτέρω ότι η εγκαλούσα παρείχε τις νομικές της υπηρεσίες με συμβουλές, αναφορά στο Διευθυντή Δευτεροβάθμια εκπαίδευσης, αναφορές στον Συνήγορο του Πολίτη, στον Επιθεωρητή Δημόσιας Διοίκησης, επιμέλεια να παραλάβει προσωρινά ανεπικύρωτα τα αντίγραφα της προαναφερθείσας προκαταρκτικής εξέτασης κατά του Δ., παραστάσεις στο Υπουργείο Παιδείας, ακόμη και μετά από προ διημέρου τραυματισμό της τροχαίο ατύχημα Η πρώτη κατηγορουμένη στην από 9-11-2012 μήνυσή της κατά της εδώ εγκαλούσας, που τέθηκε στο αρχείο με την υπ'αριθ ΕΓ 51-14/49/60Δ/14 από 5-9-2014 διάταξη της Εισαγγελέα Πλημμελειοδικών Αθηνών ισχυρίστηκε ότι "η εγκαλούσα παρέβηκε τα καθήκοντα της και δεν προάσπισε τα συμφέροντα της κατά τον προσήκοντα τρόπο και άλλωστε ουδέν δικόγραφο κατέθεσε προς υπεράσπισή μου παρότι μέχρι σήμερα όσα χρήματα ζήτησε της τα έχω καταβάλει" και είχε σκοπό, με τα καταγγελλόμενα ψεύδη να προκαλέσει την ποινική δίωξη της εγκαλούσας. Το αν τα καταγγελλόμενα ψευδή γεγονότα συγκροτούσαν ή όχι ποινικό αδίκημα και δη το αδίκημα της απιστίας, για το οποίο σχηματίστηκε η υπό ΑΒΜ: ... δικογραφία και ύστερα από διενέργεια προκαταρκτικής εξέτασης η έγκληση της πρώτης κατηγορουμένης τέθηκε στο αρχείο με την προαναφερθείσα Διάταξη της Εισαγγελέως Πλημμελειοδικών Αθηνών, δεν ήταν δυνατόν να το αξιολογήσει η πρώτη κατηγορουμένη όπως και ο κάθε πολίτης. Η αξιολόγηση τους ανήκε στον παραλαβόντα την μήνυση εισαγγελέα. Τα ανωτέρω η πρώτη κατηγορουμένη τα επιβεβαίωσε εξεταζόμενη ενόρκως, κατά την υποβολή της μήνυσης της, στις 6-11-2012, ενώπιον του Εισαγγελέως Πλημμελειοδικών Αθηνών. Πρέπει επομένως να κηρυχθεί ένοχη, όπως στο διατακτικό.
Περαιτέρω αποδείχθηκε ότι ο δεύτερος κατηγορούμενος στις 25-11-2013 εξεταζόμενος ενόρκως ενώπιον του της Ειρηνοδίκη Καλλιθέας, κατέθεσε ότι δέχτηκε να της αποσταλούν και παρέλαβε με ΦΑΞ του γραφείου της το πόρισμα της προκαταρκτικής και ότι οι μαρτυρίες των συναδέλφων της εγκαλούσας συζύγου του δεν είχαν και αυτές καμία επικύρωση, ότι δεν της παρέδωσε τα την κατάθεση της συζύγου και του Δ., τις οποίες έψαχνε. Τούτη όμως η βεβαίωση είναι αναληθής διότι η πρώτη κατηγορουμένη -σύζυγος του μάρτυρα είχε ζητήσει από την εγκαλούσα να ζητήσει τα έγγραφα της προκαταρκτικής ανεπίσημα, χωρίς επικύρωση επειδή επείγετο να γνωρίσει το περιεχόμενο του πορίσματος και αργότερα με αίτηση της θα τα ελάμβανε επικυρωμένα και ο κατηγορούμενος αυτός γνώριζε το ψευδές της κατάθεσης του. Περαιτέρω καταθέτει, ότι σε ερώτησή του για την αντίδραση του εισαγγελέα σχετικά με την άρνηση του διευθυντή του εσπερινού Γυμνασίου Λυκείου ... Δ. να παραδώσει στη σύζυγο του , η εδώ εγκαλούσα, τα έγγραφα που αυτή είχε ζητήσει η εγκαλούσα δικηγόρος του απάντησε ότι ο Εισαγγελέας της είπε ότι επικοινώνησε με τον Εισαγγελέα και ότι αυτός της είπε ότι "ο Ιούλιος είναι χαλαρός μήνας. Τούτο όμως ήταν ψευδές και ο κατηγορούμενος γνώριζε το ψευδές. Η μεταγενέστερη σκέψη του ότι η εγκαλούσα είχε σκοπό να απαξιώσει την δικαιοσύνη, όσο και να εκτιμάται ως κρίση του μάρτυρα δεν αναιρεί την ιδιότητα του γεγονότος για το οποίο αυτός κατέθεσε. Περαιτέρω κατέθεσε ότι και ότι όταν την ξαναρώτησε τον Σεπτέμβριο εκ νέου του απάντησε ότι πιθανόν να έθεσε (ο εισαγγελέας) την υπόθεση στο αρχείο αφού τελικά τα έγγραφα δόθηκαν. Τούτο όμως είναι ψευδές και ο κατηγορούμενος γνώριζε το ψευδές. Περαιτέρω κατέθεσε ότι ό η εδώ εγκαλούσα προέτρεψε τη σύζυγο του να ζητήσει αναβολή για την κατάθεση της στην πταισματοδίκη Αθηνών πλην όμως ,η σύζυγος του, προσελθούσα και καταθέσασα στο πταισματοδικείο Αθηνών στις 27-8-2012 διαπίστωσε ότι ο εισαγγελέας είχε αποστείλει τα έγγραφα με την ένδειξη "εξαιρετικά επείγον" και ότι αυτή η προτροπή ερχόταν σε αντίφαση με τα όσα η ίδια είπε ότι της είπε ο ίδιος εισαγγελέας περί χαλαρού Ιουλίου. Η βεβαίωση αυτή περί προτροπής να ζητήσει αναβολή τη σύζυγος του όμως είναι ψευδής διότι έγινε ύστερα από τηλεφώνημα της συζύγου του ότι είχε κληθεί από τον Πταισματοδίκη και αίτημα της να τη συνοδεύσει η εγκαλούσας στην υπηρεσία αυτή και ο κατηγορούμενος γνώριζε ότι ήταν ψευδής. Επίσης η κατάθεση του όταν ενημέρωσαν την εγκαλούσα ότι κόπηκε ο μισθός της πρώτης κατηγορουμένης με απόφαση της ΔΔΕ ..., χωρίς να περάσει από υγειονομική επιτροπή τους έδινε απαντήσεις "και ένσταση να κάναμε θα την απορρίψει ο Μ." και "αν απαντήσουμε θα νομιμοποιήσουμε παράνομο έγγραφο", είναι ψευδής, ο ισχυρισμός του ότι όταν στις 10-10-2012 επισκέφτηκαν την κα Σ., υπεύθυνη πειθαρχικών θεμάτων στο Υπουργείο Παιδείας, σε σχετική διόρθωση του ονόματος του προϊστάμενου της ΔΔΕ Κέρκυρας από την υπάλληλο του Υπουργείου Παιδείας και την υπόδειξη της ότι έπρεπε να έχει γίνει ένσταση είναι ψευδής και ο κατηγορούμενος το γνώριζε. Η κατάθεσή του η αφορώσα την επιμονή της εγκαλούσας να κατατεθεί η μήνυση στα δικαστήρια του ... και την απαίτηση της να της υπογράψουν υπεύθυνη δήλωση για τους λόγους για τους οποίους η πρώτη κατηγορουμένη επιθυμεί μήνυση να κατατεθεί στην Αθήνα είναι αληθής. Το ότι αυτοί αναρωτήθηκαν αν ήθελε να παρουσιάσει το έγγραφο αυτό κάπου αλλού αποτελεί κρίση -εκτίμησή τους Η κατάθεση του, ότι όταν της ανακοίνωσαν ότι δεν επιθυμούν άλλο τις υπηρεσίες της τους απέστειλε εξώδικο με το οποίο τους ζητούσε αμοιβή 6000 ευρώ για τις μέχρι τότε υπηρεσίες της, είναι αληθής .Επίσης η κατάθεσή του ότι αφού ένα νεαρό άτομο παρέδωσε στη σύζυγο του -πρώτη κατηγορουμένη- το εξώδικο της έδωσε ένα πολυσέλιδο κείμενο που κατάληγε "συμφωνώ με όλα τα παραπάνω" και ζήτησε από την σύζυγο του να το υπογράψει, ότι όταν η σύζυγος του αρνήθηκε να το υπογράψει της το άρπαξε από τα χέρια και είπε δεν πειράζει και έφυγε τρέχοντας από τις σκάλες ότι αυτή η κίνηση θεωρεί ότι ήταν η τελευταία απεγνωσμένη κίνηση της να υφαρπάξει την υπογραφή της συζύγου του ότι είχε την συναίνεσή της για τις επιζήμιες ενέργειες της για την υπόθεσή της συζύγου του δεν απεδείχθη ότι ήταν ψευδές. Η γνώση του δεύτερου κατηγορουμένου δεν αμφισβητήθηκε. Πρέπει επομένως να κηρυχθεί ένοχος για το αδίκημα της ψευδορκίας, όπως στο διατακτικό.
Στη συνέχεια, το παραπάνω Δικαστήριο της ουσίας κήρυξε την μεν πρώτη κατηγορούμενη και ήδη αναιρεσείουσα Ε. Κ. ένοχη ψευδούς καταμήνυσης και ψευδούς κατάθεσης και της επέβαλε ποινή φυλάκισης ενός (1) έτους και έξι (6) μηνών, αντίστοιχα και συνολική ποινή ενός (1) έτους και τριών(3) μηνών, την εκτέλεση της οποίας ανέστειλε επί τριετία, τον δε δεύτερο κατηγορούμενο και ήδη αναιρεσείοντα Π. Θ. ένοχο ψευδούς κατάθεσης και του επέβαλε ποινή φυλάκισης έξι (6) μηνών την εκτέλεση της οποίας επίσης ανέστειλε επί τριετία, με το ακόλουθο διατακτικό: Η 1η κατηγορουμένη, στην Αθήνα την 09.11.2012, με μία αλλά και με περισσότερες πράξεις τέλεσε περισσότερα αδικήματα και ειδικότερα:
1. Α) Εν γνώσει της καταμήνυσε άλλον ψευδώς ενώπιον της αρχής ότι τέλεσε αξιόποινη πράξη με σκοπό να προκαλέσει την καταδίωξη του γι' αυτήν. Συγκεκριμένα, στον ως άνω τόπο και χρόνο, υπέβαλε ενώπιον του Εισαγγελέα Πλημμελειοδικών Αθηνών κατά και της νυν εγκαλούσας, Μ. Α. του Θ., την από 06.11.2012 μήνυση της, με την οποία ζήτησε την ποινική δίωξη της εγκαλούσας για το ότι α) η εγκαλούσα της είπε ότι επικοινώνησε με τον ίδιο τον κ. Εισαγγελέα στη Κεφαληνία και ότι αυτός της είπε "Ξέρετε ο Ιούλιος είναι χαλαρός μήνας" β) ότι τον Αύγουστο 2012, όταν η πρώτη κατηγορουμένη κλήθηκε να καταθέσει στο Πταισματοδικείο Αθηνών στις 27-8-2012 η εγκαλούσα της συνέστησε να ζητήσει ολιγοήμερη αναβολή της εξέτασης της γ) ότι η πρώτη κατηγορουμένη μπόρεσε να επικοινωνήσει με την εγκαλούσα δικηγόρο στις 27-8-2012, αφού τελείωσαν οι διακοπές της είναι ψευδές διότι καθόλο το Αύγουστο η πρώτη κατηγορουμένη τηλεφωνούσε στην εγκαλούσα, ότι η εγκαλούσα ζήτησε το πόρισμα της προκαταρκτικής πειθαρχικής εξέτασης στο Αργοστόλι, χωρίς εξουσιοδότηση της πρώτης κατηγορουμένης, ότι η εγκαλούσα δικηγόρος της είπε, όταν στις 27-9-2012 διεκόπη η μισθοδοσία της, το ακατάληπτο ότι "Αν αντιδρούσαμε θα νομιμοποιούσαμε παράνομο έγγραφο" και β) του ότι την ίδια ως άνω ημερομηνία, στην Αθήνα, εβεβαίωσε την αλήθεια των ως άνω ψευδών.
2.Ο δεύτερος κατηγορούμενος του ότι στις 25-11-2013 εξεταζόμενος ενόρκως ενώπιον του της Ειρηνοδίκη Καλλιθέας, κατέθεσε ψευδώς: ότι η εγκαλούσα δέχτηκε να της αποσταλούν και παρέλαβε με ΦΑΞ του γραφείου της το πόρισμα της προκαταρκτικής και ότι οι μαρτυρίες των συναδέλφων της εγκαλούσας συζύγου του δεν είχαν και αυτές καμία επικύρωση, ότι δεν της παρέδωσε την κατάθεση της συζύγου και του Δ., τις οποίες έψαχνε, ότι σε ερώτησή του για αντίδραση του εισαγγελέα σχετικά με την άρνηση του διευθυντή του εσπερινού Γυμνασίου Λυκείου ... Δ. να παραδώσει στη σύζυγό του, η εδώ εγκαλούσα, τα έγγραφα που αυτή είχε ζητήσει, η εγκαλούσα δικηγόρος απάντησε ότι ο Εισαγγελέας της είπε ότι επικοινώνησε με τον Εισαγγελέα και ότι αυτός της είπε ότι "ο Ιούλιος είναι χαλαρός μήνας", ότι όταν την ξαναρώτησε τον Σεπτέμβριο εκ νέου του απάντησε ότι πιθανόν να έθεσε (ο εισαγγελέας) την υπόθεση στο αρχείο. Ότι η εδώ εγκαλούσα προέτρεψε τη σύζυγο του να ζητήσει αναβολή για την κατάθεση της στην πταισματοδίκη Αθηνών. Ότι όταν ενημέρωσαν την εγκαλούσα ότι κόπηκε ο μισθός της πρώτης κατηγορουμένης με απόφαση της ΔΔΕ ... χωρίς να περάσει από υγειονομική επιτροπή τους έδινε της απαντήσεις "και ένσταση να κάναμε θα την απορρίψει ο Μ." και "αν απαντήσουμε θα νομιμοποιήσουμε παράνομο έγγραφο", ότι όταν στις 10-10-2012 επισκέφτηκαν την κα Σ., υπεύθυνη πειθαρχικών θεμάτων στο Υπουργείο Παιδείας, της υπεδείχθη από την υπάλληλο του Υπουργείου Παιδείας ότι έπρεπε να έχει γίνει ένσταση.
Με τις παραδοχές αυτές, οι οποίες διαλαμβάνονται στο σκεπτικό σε συνδυασμό με όσα αναφέρονται στο διατακτικό της προσβαλλόμενης απόφασης, που παραδεκτά αλληλοσυμπληρώνονται, η εν λόγω απόφαση περιέχει την επιβαλλόμενη, κατά τα άνω, ειδική και εμπεριστατωμένη αιτιολογία, αφού αναφέρονται σ`αυτή, με σαφήνεια, πληρότητα και χωρίς αντιφάσεις ή λογικά κενά, τα πραγματικά περιστατικά, τα οποία αποδείχθηκαν από την ακροαματική διαδικασία και συγκροτούν την αντικειμενική και υποκειμενική υπόσταση των παραπάνω αξιοποίνων πράξεων της ψευδούς καταμήνυσης και της ψευδούς κατάθεσης, για τα οποία καταδικάστηκαν οι αναιρεσείοντες με παράθεση όλων των στοιχείων, που απαρτίζουν τη νομοτυπική μορφή των εγκλημάτων αυτών, οι αποδείξεις που τα θεμελιώνουν, καθώς και οι συλλογισμοί, με βάση τους οποίους το Δικαστήριο της ουσίας έκανε την υπαγωγή των περιστατικών αυτών στις ουσιαστικές ποινικές διατάξεις των άρθρων 229 παρ. 1του προισχύσαντος ΠΚ και 224 παρ.1 του νέου ΠΚ, που ορθά ερμήνευσε και εφάρμοσε και δεν παραβίασε ευθέως ή εκ πλαγίου με ασαφείς, ελλιπείς ή αντιφατικές αιτιολογίες, που να στερούν την απόφασή του από νόμιμη βάση. Ειδικότερα παρά τις περί του αντιθέτου αιτιάσεις των αναιρεσειόντων, έχει διαληφθεί στην προσβαλλόμενη απόφαση η απαιτούμενη ειδική και εμπεριστατωμένη αιτιολογία ως προς την συνδρομή των αναγκαίων στοιχείων για την κατάφαση της αντικειμενικής υπόστασης των ανωτέρω εγκλημάτων, αφού αναφέρονται σε αυτή, σε αντίθεση με τα ψευδή που η κατηγορουμένη και ήδη αναιρεσείουσα περιέλαβε, αναφορικά με την υποστηρίζουσα την κατηγορία, στην από 6/11/2012 μήνυσή της και αμφότεροι οι κατηγορούμενοι και ήδη αναιρεσείοντες κατέθεσαν στις 9/11/2012 και στις 25/11/2013 αντίστοιχα, τα αληθή γεγονότα. Αιτιολογείται πλήρως ο άμεσος δόλος, ήτοι η γνώση της αναλήθειας αυτών, εκ μέρους των αναιρεσειόντων, θεμελιούμενη (η γνώση τους), όπως συνάγεται από τη φύση της συγκεκριμένης υπόθεσης και την εντεύθεν διένεξη των διαδίκων, το περιεχόμενο της μήνυσης και τις παραδοχές της προσβαλλόμενης, σε προσωπική τους πεποίθηση και ιδία αυτών αντίληψη, έτσι ώστε να μην απαιτείται παράθεση και άλλων σχετικά με την γνώση αυτή περιστατικών ενώ τέλος αιτιολογείται και ο σκοπός τέλεσης της ψευδούς καταμήνυσης που συνίστατο στην πρόκληση άσκησης ποινικής δίωξης κατά της υποστηρίζουσας την κατηγορία. Εξάλλου για την κατάφαση της ενοχής των κατηγορουμένων και ήδη αναιρεσειόντων για τις παραπάνω αξιόποινες πράξεις, το Δικαστήριο έλαβε υπόψη του όλα τα εισφερθέντα αποδεικτικά μέσα, χωρίς να παρίσταται, κατά νόμο, αναγκαία η αναλυτική παράθεσή τους, η αναφορά του τί προκύπτει ξεχωριστά από το καθένα, όπως και η συγκριτική στάθμιση και αξιολογική συσχέτιση του περιεχομένου τους και η ανάλογη δικαιοδοτική τους εκτίμηση, από δε το σύνολο των παραδοχών της προσβαλλομένης δεν συνάγεται ότι το Δικαστήριο, για το σχηματισμό της δικανικής του πεποίθησης, προέβη σε επιλεκτική αξιολόγηση ορισμένων αποδεικτικών μέσων και αγνόησε τα υπόλοιπα. Τέλος οι προταθέντες ισχυρισμοί των αναιρεσειόντων περί μη θεμελίωσης της νομοτυπικής μορφής των ως άνω αδικημάτων για τα οποία καταδικάστηκαν, λόγω ελλείψεως αφενός μεν του απαιτουμένου ψευδούς γεγονότος, αφού τα όσα διέλαβε η πρώτη εξ αυτών στην επίδικη μήνυση και ακολούθως κατέθεσαν και οι δύο συνιστούν αξιολογικές κρίσεις και εκφράσεις γνώμης αφετέρου δε της απαιτουμένης αιτιώδους συνάφειας μεταξύ αυτών, ήτοι των διαλαμβανομένων στη μήνυση και στις καταθέσεις τους, και της δυνατότητας άσκησης ποινικής δίωξης σε βάρος της υποστηρίζουσας την κατηγορία, συνιστούν αρνητικούς της κατηγορίας ισχυρισμούς και επομένως η απόρριψή τους δεν έχρηζε ειδικής αιτιολογίας, απαντήθηκαν δε από το Δικαστήριο με την περί ενοχής κρίση του. Σημειώνεται τέλος ότι η ειδικότερη αιτίαση των αναιρεσειόντων περί του ότι η προσβαλλόμενη απόφαση ενώ στο σκεπτικό της δέχθηκε ως αληθές το γεγονός ότι << όταν κλήθηκα (η αναιρεσείουσα) να καταθέσω ενώπιον του Πταισματοδίκου στις 27/8/2012, η εγκαλούσα δικηγόρος μου συνέστησε να ζητήσω αναβολή της εξέτασής μου >> εν τούτοις στο διατακτικό της όλως αντιφατικώς αναφέρεται το γεγονός αυτό ως ψευδές, είναι αβάσιμη διότι εδράζεται επί εσφαλμένης προϋποθέσεως, καθόσον σύμφωνα με τις παραδοχές στο σκεπτικό της προσβαλλόμενης προσδιορίζεται και εξειδικεύεται το αναληθές και δη ότι <<Δεν είναι επομένως αλήθεια ότι η εγκαλούσα της συνέστησε από μόνη της να ζητήσει αναβολή. Τούτο θα ήταν αδύνατο γιατί απλούστατα η εγκαλούσα δικηγόρος δεν γνώριζε για την κλήση της πρώτης κατηγορουμένης να καταθέσει ως μάρτυρας στο Πταισματοδικείο Αθηνών>>. Επομένως, οι υποστηρίζοντες τα αντίθετα, από το άρθρο 510 παρ. 1 στοιχ. Δ' και Ε' ΚΠοινΔ λόγοι, για έλλειψη ειδικής και εμπεριστατωμένης αιτιολογίας και εσφαλμένης ερμηνείας και εφαρμογής των ουσιαστικών ποινικών διατάξεων των άρθρων του ΠΚ περί ψευδούς καταμήνυσης και ψευδούς κατάθεσης είναι αβάσιμοι. Οι εκτιθέμενες στους λόγους αυτούς λοιπές αιτιάσεις περί εσφαλμένης εκτίμησης των αποδεικτικών μέσων, καθόσον εξ αυτών συνάγονται, κατά τους αναιρεσείοντες, αντίθετα συμπεράσματα από αυτά, στα οποία κατέληξε το Δικαστήριο της ουσίας, είναι απαράδεκτες, διότι αφορούν την αναιρετικά ανέλεγκτη, περί τα πράγματα, κρίση του Δικαστηρίου της ουσίας, την οποία και επιχειρούν να πλήξουν με την επίφαση της έλλειψης ειδικής και εμπεριστατωμένης αιτιολογίας.
Κατ'ακολουθία των ανωτέρω εφόσον δεν υπάρχουν άλλοι λόγοι αναίρεσης προς έρευνα πρέπει οι κρινόμενες αιτήσεις αναίρεσης να απορριφθούν στο σύνολό τους ως αβάσιμες κατ'ουσία και να καταδικαστούν οι αναιρεσείοντες στα δικαστικά έξοδα (άρθρ. 578 παρ.1 ΚΠοινΔ) και στην δικαστική δαπάνη της υποστηρίζουσας την κατηγορία κατά τα ειδικότερα στο διατακτικό οριζόμενα.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Απορρίπτει τις υπ'αριθμ. ....2020 και ...12.2020 αιτήσεις των α) Ε. Κ. και β) Π. Θ. αντίστοιχα, οι οποίες ασκήθηκαν ενώπιον του Γραμματέα του Εφετείου Αθηνών, για αναίρεση της υπ'αριθμ. 2760, 3151/2020 απόφασης του Τριμελούς Εφετείου Πλημμελημάτων Αθηνών. Επιβάλλει σε βάρος του καθενός των αναιρεσειόντων τα δικαστικά έξοδα που ανέρχονται σε διακόσια πενήντα (250) ευρώ και την δικαστική δαπάνη της υποστηρίζουσας την κατηγορία ποσού πεντακοσίων (500) ευρώ.
Κρίθηκε και αποφασίσθηκε στην Αθήνα στις 27 Σεπτεμβρίου 2021.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 2 Νοεμβρίου 2021.
Η ΠΡΟΕΔΡΟΣ ΤΟΥ ΑΡΕΙΟΥ ΠΑΓΟΥ    Ο ΓΡΑΜΜΑΤΕΑΣ

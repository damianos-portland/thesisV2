Ποινική Υπόθεση Αρείου Πάγου  Αρ. 1090/2021, 1/12/2021

Αριθμός 1090/2021
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ζ' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Μιλτιάδη Χατζηγεωργίου, Αντιπρόεδρο του Αρείου Πάγου, Βασιλική Ηλιοπούλου, Κωνσταντίνα Μαυρικοπούλου, Μαρία Κουβίδου-Εισηγήτρια και Μαριάνθη Παγουτέλη, Αρεοπαγίτες.
Συνήλθε σε δημόσια συνεδρίαση στο Κατάστημά του στις 10 Νοεμβρίου 2021, με την παρουσία της Αντεισαγγελέα του Αρείου Πάγου Αδαμαντίας Οικονόμου (κωλυομένου του Εισαγγελέως) και της Γραμματέως Ευθυμίας Καλογεροπούλου, για να δικάσει την αίτηση του αναιρεσείοντος - κατηγορουμένου Μ. Τ. του Γ., κατοίκου ..., που δεν παρέστη στο ακροατήριο, για αναίρεση της υπ'αριθμ.69/2020 αποφάσεως του Πενταμελούς Αναθεωρητικού Δικαστηρίου Αθηνών. Το Πενταμελές Αναθεωρητικό Δικαστήριο Αθηνών, με την ως άνω απόφασή του διέταξε όσα λεπτομερώς αναφέρονται σ' αυτή, και ο αναιρεσείων-κατηγορούμενος, ζητάει την αναίρεση της αποφάσεως αυτής για τους λόγους που αναφέρονται στην από 18 Σεπτεμβρίου 2020 αίτησή του, η οποία ασκήθηκε ενώπιον του Σ. (ΣΔΓ) Γ. Σ., Γραμματέα του Αναθεωρητικού Δικαστηρίου, έλαβε αριθμό 04/2020, και καταχωρίστηκε στο οικείο πινάκιο με αριθμό .../2020.
Αφού άκουσε
Την Αντεισαγγελέα του Αρείου Πάγου που πρότεινε να απορριφθεί ως ανυποστήρικτη η προκείμενη αίτηση και να επιβληθούν τα έξοδα στον αναιρεσείοντα.
ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ
Κατά τη διάταξη του άρθρου 512 παρ. 1 εδ. γ' του ισχύοντος από 1-7-2019 ΚΠοινΔ, ο εισαγγελέας του Αρείου Πάγου κλητεύει τον αναιρεσείοντα και τους υπόλοιπους διαδίκους, με κλήση που επιδίδεται σύμφωνα με τα άρθρα 155-162 και μέσα στην προθεσμία του άρθρου 166, στο ακροατήριο του δικαστηρίου του Αρείου Πάγου, ενώ κατά την παρ. 3 του ίδιου άρθρου οι διάδικοι παρίστανται στη συζήτηση με συνήγορο. Περαιτέρω, κατά το άρθρο 514 του ίδιου Κώδικα, "Αν δεν εμφανιστεί ο αναιρεσείων, η αίτησή του απορρίπτεται ως ανυποστήρικτη και μπορεί να καταδικασθεί σε χρηματική ποινή έως εκατό ευρώ. ... Κατ'εξαίρεση, ακόμη και αν δεν εμφανιστεί ο αναιρεσείων, ο Άρειος Πάγος αυτεπαγγέλτως: α) παραθέτει το σχετικό άρθρο του ποινικού νόμου που εφαρμόστηκε στην προσβαλλόμενη απόφαση , αν αυτό δεν έχει παρατεθεί σε αυτή ή έχει παρατεθεί εσφαλμένα και β) εφαρμόζει αυτεπαγγέλτως τον επιεικέστερο νόμο που ισχύει μετά τη δημοσίευση της απόφασης (άρθρο 511)". Από τις διατάξεις αυτές προκύπτει ότι, αν ο αναιρεσείων δεν εμφανιστεί προσηκόντως, δηλαδή με συνήγορο ή δεν εκπροσωπηθεί από νόμιμα διορισμένο συνήγορο κατά τη συζήτηση της αίτησης αναίρεσης στο ακροατήριο του Αρείου Πάγου, μολονότι κλητεύθηκε νομότυπα και εμπρόθεσμα, η αίτηση αναίρεσης απορρίπτεται (ολ. ΑΠ 4/1996). Εξαίρεση εισάγεται με τις διατάξεις των άρθρων 511 εδ. τελευταίο και 514 εδ. δ' ΚΠοινΔ, κατά τις οποίες είτε εμφανισθεί είτε απολείπεται ο αναιρεσείων-κατηγορούμενος, αν κριθεί παραδεκτή η αίτηση αναίρεσης, ο Άρειος Πάγος α)παραθέτει το σχετικό άρθρο του ποινικού νόμου που εφαρμόστηκε στην προσβαλλόμενη απόφαση , αν αυτό δεν έχει παρατεθεί σε αυτή ή έχει παρατεθεί εσφαλμένα και β) εφαρμόζει αυτεπαγγέλτως τον επιεικέστερο νόμο που ισχύει μετά τη δημοσίευση της προσβαλλόμενης απόφασης.
Στην προκείμενη περίπτωση, όπως προκύπτει από τα με ημερομηνία 22 Σεπτεμβρίου 2021 και 15 Σεπτεμβρίου 2021 αποδεικτικά επίδοσης, που συντάχθηκαν αρμοδίως από τον επιμελητή δικαστηρίων του Ειρηνοδικείου Κρωπίας Γ. Ρ. και την επιμελήτρια της Εισαγγελίας του Αρείου Πάγου Α. Σ., αντιστοίχως, επιδόθηκε στον αναιρεσείοντα Μ. Τ. του Γ. και στον αντίκλητο του δικηγόρο Βασίλειο Κοντό, νομίμως και εμπροθέσμως, κατά τα άρθρα 155 παρ. 1 εδ. α' και 166 του ΚΠοινΔ, η με αριθμό .../2020 από 14-9-2021 κλήση του Εισαγγελέα του Αρείου Πάγου, για να παραστεί ο αναιρεσείων μετά ή δια συνηγόρου στο ακροατήριο του Δικαστηρίου τούτου, κατά την αναφερόμενη στην αρχή της παρούσας δικάσιμο (10-11-2021), προκειμένου να υποστηρίξει την κρινόμενη 4/18-9-2020 αίτηση αναίρεσης, ασκηθείσα με δήλωση στο γραμματέα του Αναθεωρητικού Δικαστηρίου που εξέδωσε την προσβαλλόμενη απόφαση, με οποία ζητά την αναίρεση της 69/2020 απόφασης του Πενταμελούς Αναθεωρητικού Δικαστηρίου, με την οποία αυτός καταδικάστηκε για την πράξη της παράβασης καθήκοντος (άρθρο 259 του ισχύοντος από 1-7-2019 ΠΚ) και, αφού του αναγνωρίστηκε η συνδρομή της ελαφρυντικής περίσταση ς του άρθρου 84 παρ. 2α ΠΚ, του επιβλήθηκε ποινή φυλάκισης οκτώ (8) μηνών, ανασταλείσα για μία διετία.
Συνεπώς, εφόσον ο αναιρεσείων δεν εμφανίστηκε κατ' αυτήν, όταν η υπόθεση εκφωνήθηκε στη σειρά της, ενώπιον του Δικαστηρίου τούτου, ούτε εκπροσωπήθηκε από πληρεξούσιο δικηγόρο, πρέπει, σύμφωνα με τα προαναφερθέντα, να απορριφθεί η κρινόμενη αίτηση αναίρεσης ως ανυποστήρικτη, εφ' όσον δεν συντρέχει κάποια από τις ως άνω κατ' εξαίρεση περιπτώσεις . Τέλος, πρέπει να επιβληθούν σε βάρος του αναιρεσείοντος τα έξοδα της ποινικής διαδικασίας (άρθρο 578 παρ. 1 ΚΠοινΔ), σύμφωνα με τα οριζόμενα ειδικότερα στο διατακτικό.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Απορρίπτει την 4/18-9-2020 αίτηση αναίρεσης, ασκηθείσα με δήλωση στο γραμματέα του Αναθεωρητικού Δικαστηρίου, κατά της 69/2020 απόφασης του Πενταμελούς Αναθεωρητικού Δικαστηρίου, Επιβάλλει στον αναιρεσείοντα τα έξοδα της ποινικής διαδικασίας από διακόσια πενήντα (250) ευρώ.
Κρίθηκε και αποφασίσθηκε στην Αθήνα την 1η Δεκεμβρίου 2021.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 9 Δεκεμβρίου 2021.
Ο ΑΝΤΙΠΡΟΕΔΡΟΣ      Η ΓΡΑΜΜΑΤΕΑΣ

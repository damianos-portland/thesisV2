Ποινική Υπόθεση Αρείου Πάγου  Αρ. 813/2021, 8/10/2021

Αριθμός 813/2021
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
E' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Μαρία Βασδέκη, Αντιπρόεδρο του Αρείου Πάγου, Ζαμπέτα Στράτα, Μαρία Λεπενιώτη, Σοφία Οικονόμου και Σταυρούλα Κουσουλού-Εισηγήτρια, Αρεοπαγίτες.
Συνήλθε σε δημόσια συνεδρίαση στο Κατάστημά του την 1η Οκτωβρίου 2021, με την παρουσία της Αντεισαγγελέως του Αρείου Πάγου Αδαμαντίας Οικονόμου, (κωλυομένου του Εισαγγελέως) και του Γραμματέως Γεράσιμου Βάλσαμου, για να δικάσει την αίτηση του αναιρεσείοντος - κατηγορουμένου Κ. Β. του Β., κατοίκου ... ο οποίος δεν εμφανίστηκε στο ακροατήριο, για αναίρεση της υπ'αριθμ. 556/2020 απόφασης του Τριμελούς Εφετείου Κακουργημάτων Θεσσαλονίκης.
Το Τριμελές Εφετείο Κακουργημάτων Θεσσαλονίκης, με την ως άνω απόφασή του διέταξε όσα λεπτομερώς αναφέρονται σ' αυτή, και ο αναιρεσείων-κατηγορούμενος, ζητάει την αναίρεση της αποφάσεως αυτής για τους λόγους που αναφέρονται στην από 2.9.2020 αίτησή του, που καταχωρίστηκε στο οικείο πινάκιο με αριθμό 931/2020.
Α φ ο ύ ά κ ο υ σ ε
Την Αντεισαγγελέα του Αρείου Πάγου που πρότεινε να απορριφθεί ως ανυποστήρικτη η προκείμενη αίτηση.
ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ
Κατά τη διάταξη του άρθρου 512 παρ. 1 εδ. γ' του Κ.Ποιν.Δ., "Ο Εισαγγελέας του Αρείου Πάγου κλητεύει τον αναιρεσείοντα και τους υπόλοιπους διαδίκους, με κλήση που επιδίδεται σύμφωνα με τα άρθρα 155-162 και μέσα στην προθεσμία του άρθρου 166, στο ακροατήριο του δικαστηρίου του Αρείου Πάγου ή στην Ολομέλειά του", κατά δε τη διάταξη του άρθρου 514 εδ. α' του ίδιου Κώδικα, "Αν δεν εμφανιστεί ο αναιρεσείων, η αίτησή του απορρίπτεται ως ανυποστήρικτη και μπορεί να καταδικασθεί σε χρηματική ποινή έως εκατό ευρώ". Από τις διατάξεις αυτές, σε συνδυασμό και προς εκείνη της παρ.3 εδ.α' του άρθρου 512 του ίδιου Κώδικα, κατά την οποία "οι διάδικοι παρίστανται στη συζήτηση με συνήγορο", προκύπτει ότι, αν κατά τη συζήτηση της αιτήσεως αναιρέσεως δεν εμφανισθεί στο ακροατήριο του Αρείου Πάγου ο αιτών την αναίρεση, ήτοι δεν εμφανισθεί προσηκόντως με συνήγορο ή δεν εκπροσωπηθεί από συνήγορο, αν και κλητεύθηκε νόμιμα και εμπρόθεσμα, σύμφωνα με τα ανωτέρω άρθρα 155-162 Κ.Ποιν.Δ. και μέσα στην προθεσμία που ορίζει το άρθρο 166 του ίδιου Κώδικα, για να παραστεί στη συζήτηση, η αίτηση αναιρέσεως απορρίπτεται, ως ανυποστήρικτη και επιβάλλονται στον αναιρεσείοντα τα δικαστικά έξοδα, σύμφωνα με το άρθρο 578 παρ.1 Κ.Ποιν.Δ.
Στην προκείμενη περίπτωση, όπως προκύπτει από το με ημερομηνία 4-6-2021, αποδεικτικό επίδοσης του επιμελητή Δικαστηρίων-Εισαγγελίας Πρωτοδικείου Θεσσαλονίκης Κ. Ζ., ο αναιρεσείων-κατηγορούμενος κλητεύθηκε νόμιμα και εμπρόθεσμα, κατά τα άρθρα 155 παρ.1εδ.β' και 166 του ΚΠοινΔ, με επίδοση της υπ'αριθ. 931/2020 κλήσης του Εισαγγελέα του Αρείου Πάγου, για να παραστεί με συνήγορο στην αναφερόμενη στην αρχή της απόφασης αυτής συνεδρίαση της 1-10-2021, προκειμένου να υποστηρίξει την από 2/9/2020 αίτησή του για αναίρεση της υπ' αριθμ. 556/2020 απόφασης του Τριμελούς Εφετείου Κακ/των Θεσσαλονίκης, με την οποία αυτός κηρύχθηκε ένοχος για την αξιόποινη πράξη της κλοπής από κοινού και κατ' εξακολούθηση, τετελεσμένης και σε απόπειρα (άρ. 42, 45, 98 και 372 παρ.1 ν. ΠΚ) με τα ελαφρυντικά των άρ. 84 παρ.1 α' και 133 του ΠΚ, και καταδικάστηκε σε ποινή φυλάκισης δύο ετών ανασταλείσα επί τριετία. Επίσης, σύμφωνα με το από 10/6/ 2021 αποδεικτικό επίδοσης της επιμελήτριας Δικαστηρίων-Εισαγγελίας Πρωτοδικείου Θεσσαλονίκης Μ. Μ. κλητεύθηκε νόμιμα και εμπρόθεσμα, και ο διορισθείς αντίκλητος δικηγόρος του αναιρεσείοντος Νικόλαος Πάσχος, προκειμένου να παρασταθεί προς υποστήριξη της κρινόμενης από 2/9/2020 αίτησης για αναίρεση της προαναφερθείσας απόφασης κατά την ορισθείσα δικάσιμο της 1-10-2012. Πλην όμως, ο αναιρεσείων δεν εμφανίσθηκε ενώπιον αυτού του Δικαστηρίου κατά την ως άνω ορισθείσα δικάσιμο (1/10/2021), ούτε εκπροσωπήθηκε από πληρεξούσιο δικηγόρο, όταν η υπόθεση εκφωνήθηκε στη σειρά της από το οικείο έκθεμα, προκειμένου να υποστηρίξει την ως άνω αίτηση αναιρέσεως.
Συνεπώς, σύμφωνα με τα προαναφερθέντα, πρέπει να απορριφθεί η υπό κρίση αίτηση αναιρέσεως, ως ανυποστήρικτη, και να επιβληθούν σε βάρος του αναιρεσείοντος τα δικαστικά έξοδα της ποινικής διαδικασίας (άρθρο 578 παρ. 1 του νέου ΚΠοινΔ), κατά τα οριζόμενα ειδικότερα στο διατακτικό της παρούσας.
ΓΙΑ ΤΟΥΣ ΛΟΓΟΥΣ ΑΥΤΟΥΣ
ΑΠΟΡΡΙΠΤΕΙ, ως ανυποστήρικτη, την από 2-9-2020 αίτηση του Κ. Β. του Β., κατοίκου ..., για αναίρεση της υπ' αριθμ. 556/2020 απόφασης του Τριμελούς Εφετείου Κακ/των Θεσσαλονίκης.
Και
ΕΠΙΒΑΛΛΕΙ σε βάρος του αναιρεσείοντος τα δικαστικά έξοδα, που ανέρχονται σε διακόσια πενήντα (250) ευρώ.
Κρίθηκε και αποφασίσθηκε στην Αθήνα στις 8 Οκτωβρίου 2021.
Δημοσιεύθηκε στην Αθήνα σε δημόσια συνεδρίαση στο ακροατήριό του στις 18 Οκτωβρίου 2021.
Η ΑΝΤΙΠΡΟΕΔΡΟΣ      Ο ΓΡΑΜΜΑΤΕΑΣ

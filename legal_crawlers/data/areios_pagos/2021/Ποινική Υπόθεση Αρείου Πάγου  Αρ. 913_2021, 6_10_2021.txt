Ποινική Υπόθεση Αρείου Πάγου  Αρ. 913/2021, 6/10/2021

ΑΡΙΘΜΟΣ 913/2021
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Z' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Μιλτιάδη Χατζηγεωργίου, Αντιπρόεδρο του Αρείου Πάγου, Βασιλική Ηλιοπούλου, Μαρία Κουβίδου, Άννα Φωτοπούλου-Ιωάννου και Ελευθέριο Σισμανίδη-Εισηγητή, Αρεοπαγίτες.
Συνήλθε σε δημόσια συνεδρίαση στο Κατάστημά του στις 22 Σεπτεμβρίου 2021, με την παρουσία του Αντεισαγγελέα του Αρείου Πάγου Χαράλαμπου Μωυσίδη (γιατί κωλύεται ο Εισαγγελέας του Αρείου Πάγου) και της Γραμματέως Ευθυμίας Καλογεροπούλου, για να δικάσει την αίτηση των αναιρεσειόντων - κατηγορουμένων: 1) Σ. Σ. του Λ. και 2) Λ. Σ. του Σ., κατοίκων ., οι οποίοι εκπροσωπήθηκαν από τον πληρεξούσιο δικηγόρο τους Αργύριο Αργυριάδη, περί αναιρέσεως της υπ' αριθ. 21/2021 αποφάσεως του Τριμελούς Πλημμελειοδικείου Χαλκίδας. Το Τριμελές Πλημμελειοδικείο Χαλκίδας, με την ως άνω απόφασή του διέταξε όσα λεπτομερώς αναφέρονται σ' αυτή, και οι αναιρεσείοντες - κατηγορούμενοι ζητούν την αναίρεση αυτής, για τους λόγους που αναφέρονται στην από 14 Ιουνίου 2021 κρινόμενη αίτησή τους, η οποία ασκήθηκε με δήλωση, που επιδόθηκε στον Εισαγγελέα του Αρείου Πάγου στις 17-6-2021, η οποία έλαβε αριθμό πρωτοκόλλου .../2021 και καταχωρίστηκε στο οικείο πινάκιο με τον αριθμό 740/2021.
Αφού άκουσε Τον Αντεισαγγελέα του Αρείου Πάγου, που πρότεινε να απορριφθεί η αίτηση αναίρεσης και να επιβληθούν τα έξοδα στους αναιρεσείοντες και τον πληρεξούσιο δικηγόρο των αναιρεσειόντων, που ζήτησε όσα αναφέρονται στα σχετικά πρακτικά,
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
I. Η κρινόμενη από 14-6-2021 δήλωση (αίτηση) των αναιρεσειόντων - κατηγορουμένων: α) Σ. Σ. του Λ. και β) Λ. Σ. του Σ., κατοίκων . (οδός ...), η οποία επιδόθηκε στον Εισαγγελέα του Αρείου Πάγου την 17-6-2021 (αρ. γενικού πρωτ. της Εισαγγελίας του Αρείου Πάγου .../17-6-2021), για αναίρεση της υπ' αρ. 21/2021 απόφασης του Τριμελούς Πλημμελειοδικείου Χαλκίδας, που δίκασε σε δεύτερο βαθμό και καταδίκασε καθέναν από τους αναιρεσείοντες - κατηγορουμένους, ύστερα από την αναγνώριση στο πρόσωπό τους της ελαφρυντικής περιστάσεως της ειλικρινούς μετανοίας (άρθρο 84 παρ. 2 περ. δ' του Π.Κ.), σε ποινή φυλάκισης δύο (2) μηνών για την πράξη της μη έγκαιρης καταβολής εργοδοτικών εισφορών και σε ποινή φυλάκισης ενός (1) μηνός για την πράξη της μη έγκαιρης καταβολής εργατικών εισφορών, καθόρισε δε συνολική ποινή φυλάκισης δύο (2) μηνών και δεκαπέντε (15) ημερών για καθέναν από τους αναιρεσείοντες - κατηγορουμένους, η εκτέλεση της οποίας ανεστάλη επί τριετία, ασκήθηκε εμπροθέσμως, αφού η προσβαλλομένη απόφαση του δικάσαντος, σε δεύτερο βαθμό, Δικαστηρίου, καταχωρήθηκε καθαρογραμμένη στο ειδικό βιβλίο, που τηρείται από τη Γραμματεία του Ποινικού Τμήματος του ανωτέρω Πρωτοδικείου, την 28-5-2021, με αριθμό . (άρθρα 473 παρ. 1, 2, 3 και 474 παρ. 4 του Κ.Ποιν.Δ.). Επομένως, πρέπει να γίνει τυπικά δεκτή και να ερευνηθεί περαιτέρω κατ' ουσίαν.
ΙΙ. Κατά τη διάταξη του άρθρου 1 παρ. 1 του Α.Ν. 86/1967, όπως τροποποιήθηκε με το άρθρο 33 του Ν. 3346/2005 και αντικαταστάθηκε με το άρθρο 30 του Ν. 3904/2010, όποιος υπέχει νόμιμη υποχρέωση καταβολής προς τους υπαγόμενους στο Υπουργείο Εργασίας κάθε φύσεως Οργανισμούς Κοινωνικής Πολιτικής ή Κοινωνικής Ασφάλισης ή Ειδικούς λογαριασμούς ασφαλιστικών εισφορών που βαρύνουν τον ίδιο (εργοδοτικών) οι οποίες υπερβαίνουν το ποσό των είκοσι χιλιάδων ευρώ (20.000,00 €) και δεν καταβάλει αυτές εντός μηνός αφότου κατέστησαν απαιτητές προς τους ως άνω οργανισμούς, τιμωρείται με φυλάκιση τουλάχιστον τριών (3) μηνών και χρηματική ποινή τουλάχιστον δέκα χιλιάδων ευρώ (10.000,00 €), κατά τη διάταξη δε της παρ. 2 του ίδιου άρθρου, όποιος παρακρατεί ασφαλιστικές εισφορές των εργαζομένων σ' αυτόν, που υπερβαίνουν το ποσό των δέκα χιλιάδων ευρώ (10.000,00 €), με σκοπό να τις αποδώσει στους ως άνω οργανισμούς και δεν τις καταβάλει ή δεν τις αποδίδει στους οργανισμούς αυτούς, μέσα σε ένα μήνα αφότου είχαν καταστεί απαιτητές, τιμωρείται για υπεξαίρεση με φυλάκιση τουλάχιστον έξι (6) μηνών και χρηματική ποινή τουλάχιστον δέκα χιλιάδων ευρώ (10.000,00 €). Από τις παραπάνω διατάξεις προκύπτει ότι για τη στοιχειοθέτηση των εγκλημάτων της μη έγκαιρης καταβολής των εργοδοτικών και εργατικών εισφορών, απαιτείται να προσδιορίζεται η συγκεκριμένη οφειλή του εργοδότη που απασχολεί προσωπικό, για ασφαλιστικές εισφορές που βαρύνουν τον ίδιο και τους εργαζόμενους σ' αυτόν, καθώς και η μη καταβολή των αντίστοιχων χρηματικών ποσών εντός μηνός, αφότου κατέστησαν απαιτητές, στον αντίστοιχο Ασφαλιστικό Οργανισμό, οι οφειλόμενες δε εισφορές που βαρύνουν αφενός αυτόν και αφετέρου τους εργαζόμενους σ' αυτόν να υπερβαίνουν τα παραπάνω ποσά. Πρόκειται συνεπώς για γνήσια εγκλήματα παραλείψεως, τα οποία συντελούνται με την παράλειψη της εμπρόθεσμης καταβολής των παραπάνω εισφορών, που να υπερβαίνουν τα παραπάνω ποσά, μέσα σε τριάντα (30) ημέρες από το ημερολογιακό τέλος κάθε μήνα, κατά τον οποίο παρασχέθηκε η εργασία. Εξ άλλου λόγο αναίρεσης της απόφασης συνιστά, κατά το άρθρο 510 παρ. 1 στοιχ. Ε' του Κ.Ποιν.Δ., και η εσφαλμένη ερμηνεία ή εφαρμογή ουσιαστικής ποινικής διάταξης. Εσφαλμένη ερμηνεία ουσιαστικής ποινικής διάταξης υπάρχει, όταν το Δικαστήριο, αποδίδει στο νόμο διαφορετική έννοια από εκείνη που πραγματικά έχει, ενώ εσφαλμένη εφαρμογή συντρέχει, όταν το Δικαστήριο της ουσίας δεν υπήγαγε ορθά τα πραγματικά περιστατικά, που δέχθηκε ότι αποδείχθηκαν, στην ουσιαστική ποινική διάταξη που εφαρμόσθηκε. Η εσφαλμένη ερμηνεία ή εφαρμογή μπορεί να αναφέρεται και σε άλλη, μη ποινική, διάταξη νόμου, η οποία αποτελεί προϋπόθεση για την εφαρμογή ή την απόκρουση εφαρμογής της ουσιαστικής ποινικής διάταξης, περίπτωση δε εσφαλμένης εφαρμογής ουσιαστικής ποινικής διάταξης, που ιδρύει τον ανωτέρω αναιρετικό λόγο από το άρθρο 510 παρ. 1 στοιχ. Ε' του Κ.Ποιν.Δ., συνιστά και η εκ πλαγίου παραβίαση της διάταξης αυτής, η οποία υπάρχει, όταν στο πόρισμα της απόφασης, που προκύπτει από την αλληλοσυμπλήρωση του σκεπτικού και του διατακτικού της και ανάγεται στα στοιχεία και την ταυτότητα του εγκλήματος, έχουν εμφιλοχωρήσει ασάφειες, αντιφάσεις ή λογικά κενά, που καθιστούν ανέφικτο τον αναιρετικό έλεγχο σε σχέση με την ορθή εφαρμογή του νόμου, οπότε η απόφαση δεν έχει νόμιμη βάση (Α.Π. (ολ.) 2/2011, Α.Π. 1238/2020).
ΙΙΙ. Στην προκειμένη περίπτωση το Τριμελές Πλημμελειοδικείο Χαλκίδας, που δίκασε σε δεύτερο βαθμό, με την προσβαλλομένη απόφασή του, κήρυξε ενόχους τους αναιρεσείοντες -κατηγορουμένους με το ακόλουθο, κατά πιστή μεταφορά, διατακτικό: "ΚΗΡΥΣΣΕΙ ενόχους τους κατηγορουμένους για τις μερικότερες πράξεις που τέλεσαν με παράλειψη την 1-6-2013 και 1-8-2013 και αφορούν σε μη καταβολή εργοδοτικών και εργατικών εισφορών στο ΙΚΑ για παρασχεθείσα εργασία κατά τους μήνες Απρίλιο και Ιούνιο 2013 και συγκεκριμένα για το ότι: Στη ., τυγχάνοντες εργοδότες της επιχείρησης με την επωνυμία "Σ. Λ. ΚΑΙ Σ. Ο.Ε.", με αντικείμενο δραστηριότητας την κατασκευή μεταλλικών κουφωμάτων, και δη με την ιδιότητα των ομόρρυθμων μελών της άνω εταιρείας απασχόλησαν κατά τους μήνες Απρίλιο και Ιούνιο του έτους 2013 στην ανωτέρω επιχείρησή τους προσωπικό με σχέση εξαρτημένης εργασίας με αμοιβή, που ασφαλιζόταν στο Ίδρυμα Κοινωνικών Ασφαλίσεων και όφειλαν για την ασφάλιση του ως άνω προσωπικού να καταβάλουν στο ΙΚΑ τις κατωτέρω εργοδοτικές και εργατικές εισφορές, συνολικού ποσού 17.680,26 ευρώ, μέχρι την τελευταία εργάσιμη ημέρα για τις Δημόσιες Υπηρεσίες του επόμενου μήνα μέσα στον οποίο παρασχέθηκε η εργασία και συγκεκριμένα:
1. Έχοντας νόμιμη υποχρέωση καταβολής των βαρυνουσών τους ίδιους ασφαλιστικών εισφορών (εργοδοτικών), ποσού 11.786,78 ευρώ, δεν κατέβαλαν αυτές στον άνω Οργανισμό μέσα στο μήνα κατά τον οποίο οι εισφορές έγιναν απαιτητές.
2. Έχοντας παρακρατήσει τις ασφαλιστικές εισφορές των εργαζομένων στην επιχείρησή τους (εργατικές), ποσού 5.893,48 ευρώ, με σκοπό να αποδώσουν αυτές στον ως άνω Οργανισμό, δεν τις κατέβαλαν σε αυτόν μέσα στο μήνα κατά τον οποίο έγιναν απαιτητές και κατέστησαν για αυτές τιμωρητέοι για υπεξαίρεση". Για να καταλήξει στο διατακτικό αυτό το ως άνω Δικαστήριο δέχθηκε στο σκεπτικό της προσβαλλόμενης απόφασής του, ότι από τα αποδεικτικά μέσα, τα οποία έλαβε υπόψη του και μνημονεύει κατ' είδος, προέκυψαν κατά την αναιρετικά ανέλεγκτη περί τα πράγματα κρίση του τα κατωτέρω, κατά πιστή μεταφορά, περιστατικά: "Οι εκκαλούντες - κατηγορούμενοι στη ., την 2-9-2013, τυγχάνοντες εργοδότες της επιχείρησης με την επωνυμία "Σ. Λ. ΚΑΙ Σ. Ο.Ε.", με αντικείμενο δραστηριότητας την κατασκευή μεταλλικών κουφωμάτων, και δη με την ιδιότητα των ομόρρυθμων μελών της άνω εταιρείας και έχοντας απασχολήσει κατά το χρονικό διάστημα από 1-10-2012 έως και 30-6-2013 στην άνω επιχείρησή τους προσωπικό με σχέση εξαρτημένης εργασίας με αμοιβή, που ασφαλιζόταν στο Ίδρυμα Κοινωνικών Ασφαλίσεων, όφειλαν για την ασφάλιση του άνω προσωπικού να καταβάλουν στο ΙΚΑ τις βαρύνουσες τους ίδιους εργοδοτικές εισφορές, ποσού 60.354,44 ευρώ και εργατικές εισφορές ποσού 30.177,22 ευρώ, καταβλητέες μέσα στο μήνα κατά τον οποίο οι εισφορές έγιναν απαιτητές, ποσά τα οποία υπεξαίρεσαν, για δε τη μη καταβολή των εισφορών αυτών συντάχθηκε η με αριθμό ././././. ΠΕΕ, συνολικού ποσού 90.531,66 ευρώ. Περαιτέρω, από την κατάθεση της ως άνω μάρτυρα αποδείχθηκε ότι οι κατηγορούμενοι, στο πλαίσιο ρύθμισης, εξόφλησαν τις οφειλόμενες στο ΙΚΑ εργοδοτικές και εργατικές εισφορές του χρονικού διαστήματος από 1-10-2012 έως και το Φεβρουάριο του 2013, καθώς και τις εργοδοτικές και εργατικές εισφορές του μήνα Μαΐου 2013 και συνεπώς, η οφειλή τους από τις ως άνω αιτίες, κατά τη σημερινή δικάσιμο, μετά από καταβολή μέρους αυτής, ανέρχεται για τους μήνες Μάρτιο, Απρίλιο και Ιούνιο του 2013 στο συνολικό ποσό των 23.410.68 ευρώ. Συγκεκριμένα, οι κατηγορούμενοι εξακολουθούν να οφείλουν στο ΙΚΑ για τους ανωτέρω τρεις μήνες εργοδοτικές εισφορές συνολικού ποσού 15.607,13 ευρώ και ειδικότερα για το Μάρτιο 3.820,35 ευρώ, για τον Απρίλιο 5.975,57 ευρώ και για τον Ιούνιο 5.811,21 ευρώ και εργατικές εισφορές συνολικού ποσού 7.803,65 ευρώ και ειδικότερα για το Μάρτιο 1.910,17 ευρώ, για τον Απρίλιο 2.987,88 ευρώ και για τον Ιούνιο 2.905,60 ευρώ. Ο ισχυρισμός, που προέβαλαν οι κατηγορούμενοι δια της συνηγόρου υπεράσπισής τους, ότι μετά από καταβολή στα πλαίσια ρύθμισης, τα ποσά που εξακολουθούν να οφείλονται στο ΙΚΑ ανέρχονται σε "15.826,05 ευρώ για εργοδοτικές και 7.913,03 ευρώ για εργατικές εισφορές" και συνεπώς υπολείπονται των ποσών που έχουν τεθεί με το άρθρο 30 του ν. 3904/2010, ώστε να είναι ποινικά αξιόλογη η μη καταβολή εισφορών στο ΙΚΑ, πρέπει να απορριφθεί ως αβάσιμος, καθόσον η μετά την τέλεση του εγκλήματος μερική καταβολή των οφειλόμενων εργοδοτικών και εργατικών εισφορών, δεν επιδρά στην κρίση για τη συνδρομή των στοιχείων της αντικειμενικής υπόστασης αυτού, ώστε να καθίσταται η ως άνω αξιόποινη πράξη ανέγκλητη (ΑΠ 32/2020 ... ...). Περαιτέρω, όσον αφορά τη μερικότερη πράξη, που φέρεται τελεσθείσα με παράλειψη την 1-5-2013 και αφορά σε εργοδοτικές και εργατικές εισφορές για παρασχεθείσα εργασία το Μάρτιο του 2013 και η οποία διατηρεί την αυτοτέλειά της, έχει εξαλειφθεί το αξιόποινο λόγω παραγραφής, καθόσον συμπληρώθηκε οκταετία από το χρόνο τέλεσής της μέχρι την εκδίκαση της παρούσας υπόθεσης κατά τη σημερινή δικάσιμο (21-5-2021). Κατ' ακολουθία των ανωτέρω πρέπει:
1) να κηρυχθούν ένοχοι οι κατηγορούμενοι για τις μερικότερες πράξεις που τέλεσαν με παράλειψη την 1-6-2013 και 1-8-2013 και αφορούν σε μη καταβολή εργοδοτικών και εργατικών εισφορών στο ΙΚΑ για παρασχεθείσα εργασία των μηνών Απριλίου και Ιουνίου 2013, συνολικού ποσού 17.680,26 ευρώ και ειδικότερα εργοδοτικές εισφορές ποσού 11.786,78 ευρώ και εργατικές εισφορές ποσού 5.893,48 ευρώ, κατά τα οριζόμενα στο διατακτικό, με την αναγνώριση στο πρόσωπό τους της ελαφρυντικής περίστασης του άρθρου 84 παρ. 2δ' ΠΚ, καθόσον επέδειξαν ειλικρινή μετάνοια και επιδίωξαν να μειώσουν τις συνέπειες των πράξεών τους, ρυθμίζοντας τις άνω οφειλές τους στο ΙΚΑ, η οποία (ελαφρυντική περίσταση) τους αναγνωρίστηκε και πρωτοδίκως,
2) να παύσει οριστικά η ποινική δίωξη, λόγω παραγραφής, για τη μερικότερη πράξη της μη καταβολής εργοδοτικών και εργατικών εισφορών στο ΙΚΑ, που τέλεσαν με παράλειψη την 1-5-2013, η οποία αφορά τη μη καταβολή εισφορών για παρασχεθείσα εργασία το Μάρτιο 2013 και
3) να κηρυχθούν αθώοι οι κατηγορούμενοι για τις μερικότερες πράξεις της μη καταβολής εργοδοτικών και εργατικών εισφορών στο ΙΚΑ, που τέλεσαν με παράλειψη: α) κατά το χρονικό διάστημα από 1-12-2012 έως 1-4-2013, οι οποίες αφορούν τη μη καταβολή εισφορών για παρασχεθείσα εργασία από 1-10-2012 έως 28-2-2013 και β) την 1-7-2013, η οποία αφορά τη μη καταβολή εισφορών για παρασχεθείσα εργασία το μήνα Μάιο 2013". Με αυτές τις κατά το συνδυασμό αιτιολογικού και διατακτικού, παραδοχές, το δικάσαν Δικαστήριο, ενώ ορθώς ερμήνευσε τις αναφερόμενες στην προηγηθείσα υπό στοιχείο
ΙΙ νομική σκέψη ουσιαστικές ποινικές διατάξεις, δεχόμενο ότι η μετά την τέλεση του εγκλήματος μερική καταβολή των οφειλόμενων εργοδοτικών και εργατικών εισφορών, δεν επιδρά στην κρίση για τη συνδρομή των στοιχείων της αντικειμενικής υπόστασης αυτού, ακολούθως εσφαλμένα εφάρμοσε τις ίδιες ουσιαστικές ποινικές διατάξεις, κηρύσσοντας τους αναιρεσείοντες - κατηγορουμένους αθώους για την παράλειψη καταβολής εργοδοτικών και εργατικών εισφορών στο ΙΚΑ, που αφορούν το χρονικό διάστημα από 1-10-2012 έως 28-2-2013, με την αιτιολογία ότι κατέβαλαν αυτές μετά την άσκηση της εναντίον τους ποινικής δίωξης, και ενόχους για την παράλειψη καταβολής εργοδοτικών και εργατικών εισφορών στο ΙΚΑ, που αφορούν τους μήνες Απρίλιο και Ιούνιο του έτους 2013, ύψους 11.786,78 ευρώ και 5.893,48 ευρώ αντιστοίχως, πράξεις όμως που είναι ανέγκλητες, σύμφωνα με όσα έχουν εκτεθεί στην προηγηθείσα υπό στοιχείο
ΙΙ νομική σκέψη, καθόσον οι ασφαλιστικές εισφορές για την παράλειψη καταβολής των οποίων κηρύχθηκαν ένοχοι, υπολείπονται για μεν τις εργοδοτικές εισφορές του ποσού των είκοσι χιλιάδων (20.000,00 €) ευρώ, για δε τις εργατικές εισφορές του ποσού των δέκα χιλιάδων ευρώ (10.000,00 €). Στο σημείο αυτό κρίνεται σκόπιμο να επισημανθεί ότι η εσφαλμένη εφαρμογή των αναφερόμενων στην προηγηθείσα υπό στοιχείο
ΙΙ νομική σκέψη ουσιαστικών ποινικών διατάξεων από το Τριμελές Πλημμελειοδικείο Χαλκίδας, κατά το μέρος που με την προσβαλλόμενη υπ' αρ. 21/2021 απόφασή του κηρύχθηκαν αθώοι οι αναιρεσείοντες - κατηγορούμενοι, δεν μπορεί να ερευνηθεί και να αναιρεθεί αυτεπαγγέλτως η προσβαλλόμενη απόφαση, καθόσον ναι μεν, σύμφωνα με τη διάταξη του άρθρου 511 του Κ.Ποιν.Δ., αν εμφανιστεί ο αναιρεσείων και κριθεί παραδεκτή η αίτηση αναίρεσης ο Άρειος Πάγος εξετάζει αυτεπαγγέλτως, αν και δεν προτάθηκαν, όλους τους λόγους της αναίρεσης που αναφέρονται στην παρ. 1 του άρθρου 510, εκτός από τον προβλεπόμενο στο στοιχ. Β' (σχετική ακυρότητα που συνέβη κατά τη διαδικασία στο ακροατήριο και δεν καλύφθηκε, καθώς και η κατά το άρθρο 172 παρ. 2 έλλειψη ακρόασης), δεν επιτρέπεται όμως να χειροτερεύσει η θέση του κατηγορουμένου, με την αναίρεση δε και της αθωωτικής διατάξεως της ως άνω προσβαλλόμενης αποφάσεως, χωρίς την άσκηση αντίθετης αίτησης αναίρεσης από τον Εισαγγελέα, είναι προφανές ότι χειροτερεύει η θέση των αναιρεσειόντων - κατηγορουμένων. Με βάση τα προαναφερόμενα, πρέπει ο σχετικός από το άρθρο 510 παρ. 1 στοιχ. Ε' του Κ.Ποιν.Δ. πρώτος λόγος της κρινόμενης αίτησης αναίρεσης των αναιρεσειόντων - κατηγορουμένων για εσφαλμένη εφαρμογή ουσιαστικών ποινικών διατάξεων, που είναι βάσιμος, να γίνει δεκτός, ενώ παρέλκει η έρευνα του τρίτου λόγου της κρινόμενης αιτήσεως αναιρέσεως, περί εξαλείψεως του αξιοποίνου των πράξεων για τις οποίες κηρύχθηκαν ένοχοι οι αναιρεσείοντες - κατηγορούμενοι, λόγω παραγραφής, καθόσον δεν νοείται παραγραφή ανέγκλητης πράξεως.
ΙV. Κατ' ακολουθίαν των προαναφερομένων πρέπει να γίνει δεκτή η κρινόμενη από 14-6-2021 δήλωση (αίτηση) των κατηγορουμένων: α) Σ. Σ. του Λ. και β) Λ. Σ. του Σ., κατοίκων . (οδός ...), η οποία επιδόθηκε στον Εισαγγελέα του Αρείου Πάγου την 17-6-2021 (αρ. γενικού πρωτ. της Εισαγγελίας του Αρείου Πάγου .../17-6-2021), για αναίρεση της υπ' αρ. 21/2021 απόφασης του Τριμελούς Πλημμελειοδικείου Χαλκίδας, που δίκασε σε δεύτερο βαθμό, να αναιρεθεί η ως άνω προσβαλλόμενη απόφαση ως προς την καταδικαστική για τους αναιρεσείοντες - κατηγορουμένους διάταξή της, καθόσον οι πράξεις για την οποίες κηρύχθηκαν ένοχοι και καταδικάστηκαν είναι ανέγκλητες, για τις οποίες πρέπει να κηρυχθούν αθώοι, σύμφωνα με το άρθρο 518 παρ. 1 του Κ.Ποιν.Δ. που ορίζει ότι: "Αν ασκηθεί αναίρεση επειδή έχει γίνει εσφαλμένη εφαρμογή ή ερμηνεία ουσιαστικής ποινικής διάταξης, ο Άρειος Πάγος δεν παραπέμπει την υπόθεση αλλά εφαρμόζει τη σωστή ποινική διάταξη και, αν δεν υπάρχει αξιόποινη πράξη, κηρύσσει αθώο τον κατηγορούμενο".
ΓΙΑ ΤΟΥΣ ΛΟΓΟΥΣ ΑΥΤΟΥΣ
Δέχεται την από 14-6-2021 δήλωση (αίτηση) αναίρεσης των αναιρεσειόντων - κατηγορουμένων: α) Σ. Σ. του Λ. και β) Λ. Σ. του Σ., κατοίκων . (οδός ...), η οποία επιδόθηκε στον Εισαγγελέα του Αρείου Πάγου την 17-6-2021 (αρ. γενικού πρωτ. της Εισαγγελίας του Αρείου Πάγου .../17-6-2021), για αναίρεση της υπ' αρ. 21/2021 απόφασης του Τριμελούς Πλημμελειοδικείου Χαλκίδας.
Αναιρεί την υπ' αρ. 21/2021 απόφαση του Τριμελούς Πλημμελειοδικείου Χαλκίδας, ως προς την καταδικαστική για τους αναιρεσείοντες - κατηγορουμένους διάταξή της.
Κηρύσσει τους αναιρεσείοντες - κατηγορουμένους: α) Σ. Σ. του Λ. και β) Λ. Σ. του Σ., κατοίκους ... (οδός ...), αθώους του ότι στη ., τυγχάνοντες εργοδότες της επιχείρησης με την επωνυμία "Σ. Λ. ΚΑΙ Σ. Ο.Ε.", με αντικείμενο δραστηριότητας την κατασκευή μεταλλικών κουφωμάτων, και δη με την ιδιότητα των ομόρρυθμων μελών της άνω εταιρείας απασχόλησαν κατά τους μήνες Απρίλιο και Ιούνιο του έτους 2013 στην ανωτέρω επιχείρησή τους προσωπικό με σχέση εξαρτημένης εργασίας με αμοιβή, που ασφαλιζόταν στο Ίδρυμα Κοινωνικών Ασφαλίσεων και όφειλαν για την ασφάλιση του ως άνω προσωπικού να καταβάλουν στο ΙΚΑ τις κατωτέρω εργοδοτικές και εργατικές εισφορές, συνολικού ποσού 17.680,26 ευρώ, μέχρι την τελευταία εργάσιμη ημέρα για τις Δημόσιες Υπηρεσίες του επόμενου μήνα μέσα στον οποίο παρασχέθηκε η εργασία και συγκεκριμένα:
1. Έχοντας νόμιμη υποχρέωση καταβολής των βαρυνουσών τους ίδιους ασφαλιστικών εισφορών (εργοδοτικών), ποσού 11.786,78 ευρώ, δεν κατέβαλαν αυτές στον άνω Οργανισμό μέσα στο μήνα κατά τον οποίο οι εισφορές έγιναν απαιτητές.
2. Έχοντας παρακρατήσει τις ασφαλιστικές εισφορές των εργαζομένων στην επιχείρησή τους (εργατικές), ποσού 5.893,48 ευρώ, με σκοπό να αποδώσουν αυτές στον ως άνω Οργανισμό, δεν τις κατέβαλαν σε αυτόν μέσα στο μήνα κατά τον οποίο έγιναν απαιτητές και κατέστησαν για αυτές τιμωρητέοι για υπεξαίρεση.
Κρίθηκε και αποφασίσθηκε στην Αθήνα στις 6 Οκτωβρίου 2021.
Δημοσιεύθηκε στην Αθήνα, σε δημόσια συνεδρίαση στο ακροατήριό του, στις 8 Νοεμβρίου 2021.
Ο ΑΝΤΙΠΡΟΕΔΡΟΣ H ΓΡΑΜΜΑΤΕΑΣ

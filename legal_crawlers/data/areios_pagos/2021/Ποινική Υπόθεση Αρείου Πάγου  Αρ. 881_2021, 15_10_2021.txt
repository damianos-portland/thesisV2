Ποινική Υπόθεση Αρείου Πάγου  Αρ. 881/2021, 15/10/2021

Αριθμός 881/2021
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
E'Ποιν. Τμήμα - (Σε Συμβούλιο)
Συγκροτήθηκε από τους Δικαστές: Μαρία Βασδέκη Αντιπρόεδρο του Αρείου Πάγου, Ζαμπέτα Στράτα, Μαριάνθη Παγουτέλη, Μαρία Λεπενιώτη και Σοφία Οικονόμου - Εισηγήτρια, Αρεοπαγίτες.
Με την παρουσία και του Αντεισαγγελέα του Αρείου Πάγου Αριστοτέλη Χριστόπουλο (γιατί κωλύεται ο Εισαγγελέας) και του Γραμματέως Γεράσιμου Βάλσαμου.
Συνήλθε σε συμβούλιο στο Κατάστημά του στις 8 Οκτωβρίου 2021, προκειμένου να αποφανθεί για την αίτηση της Εισαγγελέως Πρωτοδικών Αθηνών, περί κανονισμού αρμοδιότητας δικαστηρίου, με εγκαλούμενη την Μ. Δ. - Αντεισαγγελέα Πρωτοδικών Αθηνών και εγκαλούντα τον Ν. Μ. του Γ..
Η αίτηση αυτή με ημερομηνία 12.4.2021, που απευθύνεται στον Εισαγγελέα του Αρείου Πάγου, καταχωρίστηκε στο οικείο πινάκιο με τον αριθμό 466/2021.
Έπειτα ο Αντεισαγγελέας του Αρείου Πάγου Αριστοτέλης Χριστόπουλος εισήγαγε για κρίση στο Συμβούλιο τη σχετική δικογραφία με την πρόταση της Αντεισαγγελέως του Αρείου Πάγου Αναστασίας Δημητριάδου με αριθμό 162/2.7.2021 στην οποία αναφέρονται τα ακόλουθα:
"Εισάγω ενώπιον σας την από 12.4.2021 αίτηση της Εισαγγελέως Πρωτοδικών Αθηνών, με την οποία ζητείται ο καθορισμός αρμοδιότητας κατά παραπομπή της διαλαμβανομένης σ' αυτήν υποθέσεως, σύμφωνα με τις διατάξεις των άρθρων 135 περ. ε και 136 § 1β ΚΠΔ, και εκθέτω τα ακόλουθα:
Από τον συνδυασμό των ως άνω διατάξεων προκύπτει ότι όταν ο εγκαλών ή ο ζημιωμένος ή ο κατηγορούμενος είναι δικαστικός λειτουργός από τον βαθμό του παρέδρου σε Πρωτοδικείο ή Εισαγγελία και άνω και υπηρετεί στο αρμόδιο κατά τις διατάξεις των άρθρων 122-125 ΚΠΔ Δικαστήριο, διατάσσεται η παραπομπή της υποθέσεως σε άλλο ισόβαθμο και ομοειδές Δικαστήριο. Για την παραπομπή, που νοείται όχι μόνο κατά την κυρία διαδικασία αλλά και κατά την προδικασία, περιλαμβάνουσα τόσο την προκαταρκτική εξέταση όσο και την άσκηση ποινικής διώξεως, αποφασίζει ο Άρειος Πάγος, που συνέρχεται σε συμβούλιο σε κάθε άλλη περίπτωση μη διαλαμβανομένη στις διατάξεις του άρθρου 136§1α ΚΠΔ. Στην συγκεκριμένη περίπτωση, όπως προκύπτει από τα έγγραφα της με αριθμό ΑΒΜ:... επίδικης δικογραφίας, ο Ν. Μ. του Γ., κάτοικος ..., με την από 8.1.2021 αναφορά - καταγγελία του, κατήγγειλε, μεταξύ άλλων, και την Μ. Δ., Εισαγγελέα Πρωτοδικών, ότι, κατά την αντιμετώπιση υποθέσεώς του, σχετικής με το υπηρεσιακό της αντικείμενο, ως Εισαγγελέας Ανηλίκων, τέλεσε σε βάρος του στις 7.1.2021 τουλάχιστον παράβαση καθήκοντος.
Σύμφωνα με την από 2.3.2021 Υπηρεσιακή Βεβαίωση της Εισαγγελίας Πρωτοδικών Αθηνών, η ως άνω Εισαγγελική Λειτουργός υπηρετεί στην Εισαγγελία Πρωτοδικών Αθηνών, με αποτέλεσμα οι υπηρετούντες στην Εισαγγελία Πρωτοδικών Αθηνών εισαγγελικοί λειτουργοί να αδυνατούν να επιληφθούν της εν λόγω υποθέσεως .
Συνεπώς, βάσει των προαναφερθεισών διατάξεων, που θεσπίστηκαν για να εξασφαλίσουν την απόλυτη ανεξαρτησία της κρίσεως του δικαστικού λειτουργού και τον αποκλεισμό κάθε υπόνοιας για μεροληψία του, εν όψει του ότι η καταγγελλομένη υπηρετεί στο ίδιο Δικαστήριο, και, δεδομένου ότι στην περιφέρεια του Εφετείου Αθηνών δεν υπάρχει άλλη, πλην της Εισαγγελίας Πρωτοδικών Αθηνών, ισόβαθμη και ομοειδής με την τελευταία δικαστική αρχή, πρέπει να λάβει χώρα κανονισμός αρμοδιότητας, επιλαμβανομένου του Αρείου Πάγου σε Συμβούλιο, ώστε να παραπεμφθεί η επίδικη υπόθεση, από τις κατά τόπο αρμόδιες δικαστικές και εισαγγελικές αρχές του Πρωτοδικείου Αθηνών, στις αντίστοιχες δικαστικές και εισαγγελικές αρχές του Πρωτοδικείου Πειραιώς, προκειμένου οι τελευταίες να επιληφθούν αυτής και να κρίνουν στα πλαίσια των αρμοδιοτήτων τους, καθώς και, αν ήθελε συντρέξει περαιτέρω νόμιμη περίπτωση, στις δικαστικές και εισαγγελικές αρχές του Εφετείου Πειραιώς για την δικαστική της περαίωση.
Για τους λόγους αυτούς-Προτείνω Να παραπεμφθεί η διαλαμβανομένη στην από 12.4.2021 αίτηση της Εισαγγελέως Πρωτοδικών Αθηνών, με αριθμό ABM. ... επίδικη δικογραφία, με την από 8.1.2021 αναφορά - καταγγελία του Ν. Μ. του Γ., κατοίκου ..., κατά της Μ. Δ., Εισαγγελέα Πρωτοδικών, από τις κατά τόπο αρμόδιες δικαστικές και εισαγγελικές αρχές του Πρωτοδικείου Αθηνών στις αντίστοιχες δικαστικές και εισαγγελικές αρχές του Πρωτοδικείου Πειραιώς καθώς και, αν ήθελε συντρέξει περαιτέρω νόμιμη περίπτωση, στις δικαστικές και εισαγγελικές αρχές του Εφετείου Πειραιώς για την δικαστική της περαίωση. Η Εισαγγελέας Αναστασία Γ.Δημητριάδου Αντεισαγγελέας Αρείου Πάγου"
Αφού άκουσε
τον Αντεισαγγελέα, που αναφέρθηκε στην παραπάνω εισαγγελική πρόταση.
ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ
Κατά τη διάταξη του άρθρου 135 εδαφ. α' στοιχείο ε` ΚΠΔ, στην οποία ορίζονται οι περιπτώσεις αρμοδιότητας κατά παραπομπή, ζήτημα κανονισμού αρμοδιότητας κατά παραπομπή υφίσταται -μεταξύ άλλων περιπτώσεων και- όταν ο κατηγορούμενος είναι δικαστικός λειτουργός από του βαθμού του Παρέδρου σε Πρωτοδικείο ή Εισαγγελία και άνω και υπηρετεί στο αρμόδιο κατά τα άρθρα 122-125 του ίδιου Κώδικα δικαστήριο. Στην έννοια του κατηγορουμένου περιλαμβάνεται και ο εγκαλούμενος, όταν η υπόθεση βρίσκεται στο στάδιο της προδικασίας και δεν έχει ασκηθεί ακόμη ποινική δίωξη, για την ταυτότητα του νομικού λόγου, δηλαδή του ανεπηρέαστου της δικαστικής κρίσεως και του αποκλεισμού υπονοιών μεροληψίας των δικαστικών προσώπων, λόγω συνυπηρετήσεως στο ίδιο δικαστήριο με τον εγκαλούμενο δικαστικό λειτουργό. Εξ άλλου, κατά τη διάταξη του άρθρου 136 παρ. 1 εδ. α'και β' στοιχ. β` του ίδιου Κώδικα, στην περίπτωση που στην περιφέρεια του οικείου Εφετείου δεν υπάγεται άλλο πλην του αρμόδιου κατά τις προειρημένες διατάξεις (άρθρα 122 - 125 ΚΠΔ) πρωτοδικείου δικαστήριο, αρμόδιος να αποφασίσει για την παραπομπή, είναι ο Αρειος Πάγος που συνέρχεται σε συμβούλιο, εφαρμοζομένων αναλόγως των διατάξεων των άρθρων 132 και 134 εδάφ. α` του ίδιου Κώδικα.
Στην προκειμένη περίπτωση, με την από 12-4-2021 αίτηση της Εισαγγελέως Πρωτοδικών Αθηνών, η οποία εισάγεται στο παρόν Συμβούλιο με τη με αρ. πρωτ. 162/2-72021 πρόταση του Εισαγγελέα του Αρείου Πάγου, ζητείται ο κανονισμός κατά παραπομπή αρμοδιότητας για την με αρ. ΑΒΜ:... σχηματισθείσα ποινική δικογραφία που αφορά αναφορά -καταγγελία κατά της Μ. Δ., Αντεισαγγελέως Πρωτοδικών Αθηνών. Ειδικότερα, όπως προκύπτει από τα έγγραφα της εν λόγω δικογραφίας, ο Ν. Μ. του Γ., κάτοικος ..., με την από 8-1-2021 αναφορά - καταγγελία του ενώπιον του Επιθεωρητή Αντεισαγγελέα του Αρείου Πάγου, η οποία κοινοποιήθηκε και στην Εισαγγελία Πρωτοδικών Αθηνών, κατήγγειλε την Αντεισαγγελέα Πρωτοδικών Αθηνών Μ. Δ., ότι κατά την αντιμετώπιση υποθέσεώς του σχετικής με την επιμέλεια - επικοινωνία του ανηλίκου τέκνου του, με την ιδιότητά της του Εισαγγελέα Ανηλίκων, τέλεσε σε βάρος του <<κατάχρηση εξουσίας - παραβίαση της αρχής της αμεροληψίας και της ίσης μεταχείρισης>>, καταγγελία που χρήζει δικαστικής διερεύνησης. Δεδομένου, όμως, ότι αφ` ενός η ως άνω Εισαγγελική Λειτουργός υπηρετεί στην Εισαγγελία Πρωτοδικών Αθηνών (βλ. την από 2-3-2021 υπηρεσιακή βεβαίωση της Προϊσταμένης της Εισαγγελίας Πρωτοδικών Αθηνών), αφ` ετέρου δε, δεν υφίσταται ευχέρεια του Συμβουλίου Εφετών Αθηνών να διατάξει την παραπομπή της υπόθεσης σε άλλο δικαστήριο που να ανήκει στην αρμοδιότητά του, αφού δεν υπάγεται στην περιφέρειά του άλλη, πλην της Εισαγγελίας Πρωτοδικών Αθηνών, ισόβαθμη και ομοειδής με αυτή δικαστική αρχή, συντρέχει περίπτωση να κανονιστεί η αρμοδιότητα, κατά παραπομπή από το παρόν Συμβούλιο του Αρείου Πάγου και πρέπει να παραπεμφθεί η υπόθεση, από τις κατά τόπο αρμόδιες Δικαστικές και Εισαγγελικές Αρχές του Πρωτοδικείου Αθηνών, στις Δικαστικές και Εισαγγελικές Αρχές άλλου Πρωτοδικείου και συγκεκριμένα του Πρωτοδικείου Πειραιώς, προκειμένου οι τελευταίες να επιληφθούν αυτής και να κρίνουν στα πλαίσια των αρμοδιοτήτων τους, καθώς και, αν στη συνέχεια, συντρέξει νόμιμη περίπτωση, στις Εισαγγελικές και Δικαστικές Αρχές του Εφετείου Πειραιώς, για τη δικαστική της περαίωση.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Διατάσσει την παραπομπή της διαλαμβανόμενης στην από 12-4-2021 αίτηση της Εισαγγελέως Πρωτοδικών Αθηνών, με αριθμό ΑΒΜ: ... δικογραφίας, που αφορά την από 8-1-2021 αναφορά - καταγγελία του Ν. Μ. του Γ., κατοίκου ..., κατά της Μ. Δ., Αντεισαγγελέα Πρωτοδικών Αθηνών, από τις κατά τόπο αρμόδιες Δικαστικές και Εισαγγελικές Αρχές του Πρωτοδικείου Αθηνών, στις αντίστοιχες Δικαστικές και Εισαγγελικές Αρχές του Πρωτοδικείου Πειραιώς, καθώς και αν, στη συνέχεια, συντρέξει νόμιμη περίπτωση, στις Δικαστικές και Εισαγγελικές Αρχές του Εφετείου Πειραιώς.
Κρίθηκε και αποφασίσθηκε στην Αθήνα στις 15 Οκτωβρίου 2021.
Εκδόθηκε στην Αθήνα την 1η Νοεμβρίου 2021.
Η ΑΝΤΙΠΡΟΕΔΡΟΣ      Ο ΓΡΑΜΜΑΤΕΑΣ

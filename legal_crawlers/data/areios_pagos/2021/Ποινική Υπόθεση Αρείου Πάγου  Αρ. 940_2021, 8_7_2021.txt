Ποινική Υπόθεση Αρείου Πάγου  Αρ. 940/2021, 8/7/2021

Αριθμός 940/2021
ΤΟ ΔΙΚΑΣΤΗΡΙΟ ΤΟΥ ΑΡΕΙΟΥ ΠΑΓΟΥ
Ζ' ΠΟΙΝΙΚΟ ΤΜΗΜΑ
Συγκροτήθηκε από τους Δικαστές: Μιλτιάδη Χατζηγεωργίου, Προεδρεύοντα Αρεοπαγίτη, (ως αρχαιότερο μέλος της συνθέσεως, ο οποίος ορίστηκε με την υπ'αριθμ.18/2021 πράξη της Προέδρου του Αρείου Πάγου), Κωνσταντίνα Μαυρικοπούλου, Γεώργιο Κόκκορη, Μαριάνθη Παγουτέλη - Εισηγήτρια και Άννα Φωτοπούλου - Ιωάννου (η οποία ορίστηκε με την υπ'αριθμ.31/2021 πράξη της Προέδρου του Αρείου Πάγου), Αρεοπαγίτες.
Συνήλθε σε δημόσια συνεδρίαση στο Κατάστημά του στις 7 Απριλίου 2021, με την παρουσία του Αντεισαγγελέα του Αρείου Πάγου Ιωάννη Προβατάρη (γιατί κωλύεται ο Εισαγγελέας) και της Γραμματέως Ευθυμίας Καλογεροπούλου, για να δικάσει την αίτηση του αναιρεσείοντος - κατηγορουμένου Θ. Σ. του Α., κατοίκου ..., ο οποίος δεν παραστάθηκε, για αναίρεση της υπ'αριθ.152/2020 (συγχωνευτικής) αποφάσεως του Μονομελούς Εφετείου Κακουργημάτων Λάρισας. Το Μονομελές Εφετείο Κακουργημάτων Λάρισας με την ως άνω απόφασή του διέταξε όσα λεπτομερώς αναφέρονται σ' αυτή, και o αναιρεσείων - κατηγορούμενος ζητεί την αναίρεση αυτής, για τους λόγους που αναφέρονται στην από 16 Δεκεμβρίου 2020 αίτησή του αναιρέσεως, η οποία ασκήθηκε ενώπιον του Γραμματέα του Ποινικού Τμήματος του Εφετείου Λάρισας, Π. Γ., έλαβε αριθμό ../2020 και καταχωρίστηκε στο οικείο πινάκιο με τον αριθμό 223/21.
Αφού άκουσε Τον Αντεισαγγελέα, που πρότεινε να αναιρεθεί η απόφαση αυτή εν μέρει, ως προς το ύψος της ορισθείσας ποινής και επειδή δεν συντρέχει περίπτωση παραπομπής (άρθρο 518 παρ. 1 ΚΠΔ), να οριστεί όριο εκτιτέας ποινής φυλακίσεως τα οκτώ (8) έτη.
ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ
Κατά τη διάταξη του άρθρου 590 παρ. 1 του ισχύοντος από 1.7. 2019 ΚΠοινΔ (Ν.4620/2019 και 4637/2019), υποθέσεις που εκκρεμούν σε οποιοδήποτε στάδιο της ποινικής διαδικασίας και σε οποιονδήποτε βαθμό συνεχίζονται σύμφωνα με τις διατάξεις του παρόντος Κώδικα. Οι πράξεις της ποινικής διαδικασίας που τελέστηκαν όταν ίσχυαν οι διατάξεις που καταργούνται διατηρούν το κύρος τους. Περαιτέρω από τη διάταξη του τελευταίου εδαφίου της παρ. 5 του άρθρου 551 του ισχύοντος Κ.Ποιν.Δ, συνάγεται, ότι κατά της απόφασης, με την οποία καθορίζεται συνολική ποινή (συγχωνευτική) επιτρέπεται η άσκηση αναίρεσης στον καταδικασμένο και στον εισαγγελέα για όλους τους λόγους, που αναφέρονται στο άρθρο 510 παρ. 1 του ίδιου Κώδικα, μεταξύ των οποίων και αυτός της εσφαλμένης εφαρμογής ή ερμηνείας ουσιαστικής ποινικής διάταξης (άρθρο 510 παρ.1 στοιχ. Ε ' Κ.Ποιν.Δ). Εσφαλμένη δε εφαρμογή ουσιαστικής ποινικής διάταξης υπάρχει, όταν το δικαστήριο δεν υπήγαγε ορθά τα πραγματικά περιστατικά, που δέχθηκε ότι αποδείχθηκαν, στη διάταξη που εφαρμόστηκε, ενώ εσφαλμένη ερμηνεία, όταν ο δικαστής αποδίδει στον νόμο διαφορετική έννοια, από εκείνη που πραγματικά έχει (ΑΠ 540/2020). Επομένως, η κρινόμενη με αριθμό 15/16-12-2020, αίτηση αναίρεσης του Θ. Σ., κατά της, με αριθμό 152/17-9-2020, συγχωνευτικής απόφασης του Μονομελούς Εφετείου Κακουργημάτων Λάρισας, η οποία έχει ασκηθεί νομοτύπως και εμπροθέσμως, ενώπιον του Γραμματέα του ποινικού τμήματος του Εφετείου Λάρισας, Π. Γ., και πριν την καταχώρηση της ως άνω συγχωνευτικής απόφασης στο Ειδικό Βιβλίο που τηρείται από τη γραμματεία του ανωτέρω Δικαστηρίου, η οποία (καταχώρηση) έγινε στις 4-2-2020, (βλ. την, από 4-2-2021, Υπηρεσιακή Βεβαίωση του Γραμματέα του ως άνω Μονομελούς Εφετείου Κακουργημάτων Λάρισας, Β. Π.), από άτομο που είχε δικαίωμα και έννομο συμφέρον προς άσκησή της, κατ' αποφάσεως που υπόκειται στο ένδικο μέσο της αναιρέσεως, με λόγο την εσφαλμένη εφαρμογή και ερμηνεία ουσιαστικών ποινικών διατάξεων, ήτοι κατά τη διάταξη της, περί εκτιτέας, από τον αναιρεσείοντα, ποινής, είναι τυπικά δεκτή (άρθρο 551 παρ. 5 εδαφ. τελευταίο, σε συνδυασμό με τα άρθρα 473 παρ. 1, 3, 474 παρ. 1, 2, 4, 505 παρ. 1 περ. α' ΚΠοινΔ). Πρέπει δε να εξεταστεί περαιτέρω κατ' ουσίαν, σαν να ήταν παρών και ο αιτών - κατάδικος Θ. Σ. του Α., ο οποίος δεν εμφανίστηκε στο Δικαστήριο αυτό, κατά την αναφερόμενη στην αρχή της παρούσας συνεδρίασή του, κατά την οποία εκφωνήθηκε με τη σειρά της, η υπόθεση και έγινε η συζήτησή της, αν και είχε κλητευθεί νόμιμα και εμπρόθεσμα προς τούτο, όπως προκύπτει από το, από 15-3-2021, αποδεικτικό επίδοσης του αρμόδιου Αρχιφύλακα του Α.Τ. . .... Πρέπει να σημειωθεί εν προκειμένω ότι παρά την απουσία του αναιρεσείοντος, η αίτηση αναίρεσης δεν απορρίπτεται ως ανυποστήρικτη, αφού από το άρθ. 551 παρ. 5 εδ. α' ΚΠΔ, στο οποίο ορίζεται ότι "5. Το δικαστήριο αποφαίνεται αφού ακούσει τον καταδικασμένο ή τον συνήγορό του, αν είναι παρόντες, καθώς και τον εισαγγελέα", συνάγεται ότι στις δίκες που αφορούν τη συγχώνευση ποινών που συναντώνται κατά την εκτέλεση, όπως εν προκειμένω, δεν ορίζεται ως υποχρεωτική η εμφάνιση και ακρόαση του αιτούντος. Σύμφωνα με το άρθρο 551 παρ. 1 του ΚΠοινΔ, που κυρώθηκε με το ν. 4620/2019 και ισχύει από 1.7.2019 "1. Αν πρόκειται να εκτελεστούν κατά του ίδιου προσώπου περισσότερες καταδικαστικές αποφάσεις για διαφορετικά εγκλήματα που συρρέουν, εφαρμόζονται οι ορισμοί του Ποινικού Κώδικα για τη συρροή... 3. Για τον καθορισμό της συνολικής ποινής, ως ποινή βάσης λαμβάνεται υπόψη η βαρύτερη από αυτές..". Περαιτέρω, κατά το άρθρο 94 παρ. 1 του νέου ΠΚ "1. Κατά του υπαιτίου δύο ή περισσότερων εγκλημάτων που τελέστηκαν με περισσότερες πράξεις και τιμωρούνται με πρόσκαιρες στερητικές της ελευθερίας ποινές, επιβάλλεται, μετά την επιμέτρησή τους, συνολική ποινή, η οποία αποτελείται από τη βαρύτερη από τις συντρέχουσες ποινές επαυξημένη. Αν οι συντρέχουσες ποινές είναι του ίδιου είδους και ίσης διάρκειας, η συνολική ποινή σχηματίζεται με την επαύξηση μιας από αυτές. Η επαύξηση της βαρύτερης ποινής για κάθε μία από τις συντρέχουσες ποινές δεν μπορεί να είναι μεγαλύτερη από το ένα δεύτερο κάθε συντρέχουσας ποινής, ούτε μπορεί η συνολική ποινή να ξεπεράσει τα είκοσι έτη, όταν η βαρύτερη ποινή είναι κάθειρξη και τα οκτώ έτη όταν πρόκειται για φυλάκιση..." (ΑΠ 85/2021). Ειδικότερα, από τη διάταξη της παραγράφου 5 του άνω άρθρου 551 ΚΠοινΔ, συνάγεται ότι, κατά της απόφασης με την οποία καθορίζεται συνολική ποινή επιτρέπεται η άσκηση αναίρεσης στον καταδικασμένο και στον εισαγγελέα για όλους τους λόγους που αναφέρονται στο άρθρο 510 παρ. 1 ΚΠοινΔ. Σύμφωνα με τις αμέσως ανωτέρω διατάξεις, η επαύξηση πρέπει να γίνεται εντός των οριζομένων πλαισίων, η συνολική, όμως, ποινή δεν επιτρέπεται πλέον να υπερβεί όταν πρόκειται για φυλάκιση, τα οκτώ (8) έτη, κατά το άνω (επιεικέστερο) άρθρο 94 του νυν ισχύοντος ΠΚ. Από αυτά συνάγεται ότι το δικαστήριο, κατά την επιμέτρηση της συνολικής ποινής φυλακίσεως μπορεί να υπερβεί το ανώτατο όριο των 8 ετών απαιτείται, όμως, τότε, και αρκεί για τη νομιμότητα της αποφάσεώς του, να ορίσει την εκτιτέα ποινή στο ανώτατο όριο των οκτώ (8) ετών (ΑΠ 1729/2019). Στην προκειμένη περίπτωση, το Μονομελές Εφετείο Κακουργημάτων Λάρισας, με την υπ` αρ. 152/17.9.2020, συγχωνευτική απόφασή του, κατόπιν αιτήσεως του Θ. Σ. του Α., ήδη αναιρεσείοντος, συγχώνευσε τις επιβληθείσες σ' αυτόν: α) με την υπ' αριθ. 201/2018, απόφαση του Μονομελούς Εφετείου Κακουργημάτων Λάρισας συνολική ποινή 106 μηνών και β) με την υπ' αριθ. 30096/2010, απόφαση του Δ' Μονομελούς Πλημμελειοδικείου Θεσσαλονίκης, ποινή φυλακίσεως είκοσι (20) μηνών, επαυξάνοντας τη συνολική ποινή φυλακίσεως των 106 μηνών, που του επιβλήθηκε με την πρώτη απόφαση του Μονομελούς Εφετείου Κακουργημάτων Λάρισας) κατά 7 μήνες από την ποινή φυλακίσεως των 20 μηνών, που του επιβλήθηκε με τη δεύτερη απόφαση (του Δ' Μονομελούς Πλημμελειοδικείου Θεσσαλονίκης), και καθόρισε συνολική ποινή φυλακίσεως που αυτός έπρεπε να εκτίσει σε εκατόν δέκα τρεις (113) μήνες, ήτοι σε εννέα (9) χρόνια και πέντε (5) μήνες. Με το να ορίσει όμως το εν λόγω Δικαστήριο ως συνολική ποινή και επομένως και εκτιτέα (εφόσον δεν διέλαβε σχετική διάταξη) από τον Π.Κ. αυτή της φυλάκισης των εννέα (9) ετών και πέντε (5) μηνών, καίτοι αυτή υπερέβαινε το ισχύον, κατ` άρθρο 94 του ΠΚ, ανώτατο όριο των οκτώ (8) ετών, εσφαλμένα ερμήνευσε και εφάρμοσε την εν λόγω ουσιαστική ποινική διάταξη, κατά τον βάσιμο περί τούτου, εκ του άρθρου 510 παρ. 1 στοιχ. Ε` ΚΠΔ, λόγο της κρινόμενης αιτήσεως αναιρέσεως, ο οποίος πρέπει να γίνει δεκτός. Μετά ταύτα και σύμφωνα με όσα αναφέρθηκαν στις μείζονες σκέψεις της παρούσας, πρέπει να αναιρεθεί εν μέρει η προσβαλλόμενη απόφαση και δη ως προς τη διάταξή της, περί καθορισμού της εκτιτέας από τον Π.Κ. ποινής, ενόψει δε του ότι δεν συντρέχει περίπτωση παραπομπής της υπόθεσης κατ` άρθρο 519 ΚΠΔ, πρέπει το παρόν Δικαστήριο, εφαρμόζοντας τις προαναφερθείσες διατάξεις, που ίσχυαν και ισχύουν κατά και μετά τη δημοσίευση (17-9-2020) της προσβαλλόμενης απόφασης, να ορίσει την εκτιτέα ποινή από τη συνολική τοιαύτη της φυλάκισης των εκατόν δέκα τριών (113) μηνών ήτοι των εννέα (9) ετών και πέντε (5) μηνών, που επιβλήθηκε στον αναιρεσείοντα, στα οκτώ (8) έτη.
ΓΙΑ ΤΟΥΣ ΛΟΓΟΥΣ ΑΥΤΟΥΣ
Αναιρεί εν μέρει την, υπ` αριθμ. 152/2020, απόφαση του Μονομελούς Εφετείου Κακουργημάτων Λάρισας και δη ως προς τη διάταξή της περί καθορισμού της εκτιτέας από τον αναιρεσείοντα Θ. Σ. του Α., συνολικής ποινής, που του επιβλήθηκε με την ως άνω απόφαση.
Ορίζει την εκτιτέα ποινή από τη συνολική τοιαύτη της φυλάκισης των εκατόν δέκα τριών (113) μηνών, ήτοι εννέα (9) ετών και πέντε (5) μηνών, που επιβλήθηκε στον ανωτέρω αναιρεσείοντα με την αμέσως παραπάνω απόφαση, στα οκτώ (8) έτη.
Κρίθηκε και αποφασίσθηκε στην Αθήνα στις 8 Ιουλίου 2021.
Ο ΠΡΟΕΔΡΕΥΩΝ ΑΡΕΟΠΑΓΙΤΗΣ Η ΓΡΑΜΜΑΤΕΑΣ
Δημοσιεύθηκε στην Αθήνα σε δημόσια συνεδρίαση στο ακροατήριό του στις 8 Νοεμβρίου 2021.
Ο ΑΝΤΙΠΡΟΕΔΡΟΣ Η ΓΡΑΜΜΑΤΕΑΣ
